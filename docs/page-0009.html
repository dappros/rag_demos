<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 9</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 9</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Важливо, щоб кожного тижня Росія бачила нову міжнародну активність на підтримку України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-12</span></div>
  <p>Бажаю здоров’я, шановні українці, українки! Є в нас іще один результат у роботі з партнерами для безпекових гарантій – Греція приєдналася до декларації «Великої сімки» щодо гарантій для України. Це вже 14-та країна. Окрім Греції, приєдналися Бельгія, Чехія, Данія, Фінляндія, Ісландія, Ірландія, Латвія, Нідерланди, Норвегія, Португалія, Румунія, Іспанія та Швеція. Я дякую кожній державі! І наша команда працюватиме далі – заради нових учасників, заради того, щоб кожна держава й кожен лідер, які зацікавлені у спокої та безпеці, могли проявити своє лідерство в тому чи іншому форматі безпекової співпраці. Мир не має альтернативи. Кожна країна, яка працює з нами в межах безпекових гарантій для України, у межах Формули миру, саме такий сигнал дає державі-агресору. Мир буде. Агресія програє. Дуже важливо, щоб кожного тижня Росія бачила нову міжнародну активність на підтримку України й нормального життя. Сьогодні я хочу особливо подякувати кільком країнам, які цього тижня зробили нові кроки для більшої безпеки, більшого захисту наших людей. Передусім Німеччині. Дві додаткові пускові установки «Петріотів» – це дуже вагомо. Дякую! Дякую, Німеччино, дякую людям, дякую тобі, Олафе! Кожне суттєве посилення нашої ППО – це тисячі врятованих життів людей і реальне наближення повноцінного повітряного щита для України. Кожне наше місто, кожне село мають бути захищені. Це стане основою загальноєвропейського повітряного щита. Коли російський терор програє в Україні – вся Європа переможе. Цього тижня наші прикордонники отримали мобільні комплекси медичної підтримки від Нідерландів. Нідерланди взагалі – серед лідерів в оборонній співпраці з Україною, у політичній взаємодії. Реально захищають життя. І гуманітарний вимір теж змістовний. Я дякую за це людям Нідерландів! Дякую всім! Марку, дякую тобі! Є готовність Азербайджану надати новий пакет гуманітарної підтримки, зокрема й обладнання для розмінування. Це теж один із ключових напрямів нашої роботи з партнерами – розмінування. Україна потребує й техніки від партнерів, і дуже важливо – створення виробничої бази в Україні, щоб ми могли очистити нашу землю від російських мін. І це завдання треба виконати не за десятиліття, а за роки. Загалом станом на зараз 174 тисячі квадратних кілометрів нашої держави потенційно небезпечні через міни та боєприпаси, що не розірвалися. Щодня наші спеціалісти виявляють сотні вибухонебезпечних предметів. І що більше в нас буде машин для розмінування, що більше буде спеціальних дронів для розмінування, то активніше ми зможемо повертати безпеку. Дякую кожній країні, яка нам допомагає! І хочу сьогодні окремо подякувати всім нашим фахівцям, які займаються розмінуванням. Реально працюють на землі. Розміновують поля, територію населених пунктів, лінії електропередачі, об’єкти інфраструктури. Минулої доби по всій країні працювали 133 піротехнічні розрахунки. Найбільше – у Херсонській, Харківській, Донецькій областях. Я дякую вам – кожному й кожній, хто очищує українську землю від слідів російського терору! Особливо відзначу кількох фахівців. Це Антон Волос, сапер відділення піротехнічних робіт, Богдан Ольшевський, водій-механік-сапер. Обидва працюють в Аварійно-рятувальному загоні спецпризначення ДСНС Луганської області. Дякую, хлопці! Сергій Сіроштан, начальник групи піротехнічних робіт, Головне управління ДСНС України в Херсонській області. Дякую, Сергію! Працівники поліції: підполковник Валентин Мельник, підполковник Ігор Підлісний, полковник Ярослав Костів. По черзі керували групами вибухотехнічної служби – 10–15 груп – у Харківській області. З вересня 22-го року й до цього часу – на звільненій від окупантів території. Дуже активно. Дякую вам! І дуже ефективно. Дякую всім, хто працює заради безпеки України та українців! Дякую всім, хто б’ється заради нашої держави – Бахмут, Авдіївка, Шахтарський напрямок, Куп’янський, південні напрямки. Слава вам, воїни! Слава всім, хто знищує окупанта! Слава всім, хто підтримує Україну, підтримує українців! Дякую вам! Слава Україні!</p>
  <div class="source"><a href="https://www.president.gov.ua/news/vazhlivo-shob-kozhnogo-tizhnya-rosiya-bachila-novu-mizhnarod-84857">https://www.president.gov.ua/news/vazhlivo-shob-kozhnogo-tizhnya-rosiya-bachila-novu-mizhnarod-84857</a></div>
</article>


<article>
  <h2>Російські терористи повинні відчувати одне: їх буде знищено – звернення Президента України</h2>
  <div class="badges"><span class="chip">UK</span> <span class="chip">2023-08-13</span></div>
  <p>Дорогі українці, українки! Сьогодні російські окупанти жорстоко вдарили по Херсонщині. Є загиблі, є поранені. Четверта ранку – обстріляли село Велетенське. Загорівся будинок. Поранений хлопець: у нього важкі опіки, зараз у реанімації. Девʼята ранку – удар окупантів по селу Широка Балка. З артилерії. Пʼятеро загиблих. Серед них немовля – дівчинка, їй було 22 дні. Її брата – йому було лише 12 років – устигли доправити в лікарню. На жаль, не змогли врятувати. Він помер від отриманих поранень – важких поранень. Мати дітей – її звали Олеся, їй було лише 39 років – загинула. Мої співчуття! Приблизно в той самий час було обстріляне село Станіслав. Дві людини поранені, двоє убиті. Чоловіки – 71 рік, 57 років. Загалом лише від початку цієї доби й до шостої вечора вже 17 повідомлень про обстріли лише з Херсонської області. А ще – Миколаївщина, Запоріжжя, Донбас, Харківщина, прикордоння з Росією в районах північного сходу. Усюди наші воїни відповідають окупантам на терор. Жодного дня не буває такого, щоб російське зло не отримувало нашої цілком справедливої відповіді. Кожен знищений окупант, усі одиниці спаленої російської техніки, вогонь замість їхніх штабів і складів, дуже красномовне задимлення на Кримському мосту й не тільки – усе це свідчення, що ми жодного злочину Росії не залишимо без відповіді. І кожен наш воїн, який дає Україні результат на передовій – на всій протяжності фронту від Харківщини до Херсонщини, – кожен наш воїн має змогу повернути Україні справедливість. Кожен, хто допомагає нашим воїнам. Зараз можуть бути лише дві особисті лінії поведінки: або бʼєшся заради України, або допомагаєш битись, допомагаєш рятувати життя. Сьогодні є за що подякувати 95-й окремій бригаді ДШВ: за стійкість і результат у боях на Купʼянському напрямку. Молодці, воїни! Потужно. Перший батальйон 67-ї окремої механізованої бригади, теж Купʼянський напрямок – героїчні, сміливі дії. Дякую! Десантники нашої славетної «Сімдесятдевʼятки» на Марʼїнському напрямку – дякую, воїни! Мелітопольський і Бердянський напрямок – дякую кожному воїну, який дає Україні необхідний результат! Бахмутський напрямок – молодці, хлопці! Щоразу, коли є за що подякувати нашим воїнам, Україна стає ближчою до справедливості, ближчою до перемоги. А російські вбивці на нашій землі – ближчими до знищення. І лише так можемо створити умови, щоб уся Україна знов стала вільною та безпечною. Російські терористи повинні відчувати одне: їх буде знищено. І ще одне. За кожним повідомленням про обстріли та про поранення наших людей – історії героїзму наших українських лікарів і медичних сестричок, які працюють у прифронтових районах. Я дякую всім нашим медичним працівникам і працівницям, які, попри все, рятують життя! Відзначу сьогодні тих, хто найбільше проявив себе в допомозі нашим людям на Херсонщині. Лікарі: Василь Чистяков, Наталія Кинів, Артур Рахімов, Іван Ососкало. Це бригада лікарів Херсонської обласної клінічної лікарні. Медсестри: Ірина Титаренко, Олена Бондар, Лариса Шмиголь. Медики з бригад «екстренки», які допомагали пораненим у селах Станіслав, Комишани та Широка Балка: Наталія Пупенко, Ілона Шило, Вікторія Ганжа, Марина Шрамкова, Світлана Столярова. «Екстренка» Херсону: лікар із медицини невідкладних станів Павло Дзюба, фельдшер Віталій Бірюков – обидва відряджені на Херсонщину з міста Суми для підсилення роботи. Фельдшери: Наталія Адріянова та Віталій Рудаков. Херсон, міська лікарня: лікарі-хірурги Сергій Бондарук, Сергій Тонконцов і Віктор Яковенко. Дякую вам, кожному й кожній, і всім вашим колегам за кожне врятоване життя! Український народ надзвичайно сміливий і хоробрий. Ми знаємо, що свобода безцінна, і вміємо її захищати. Уміємо захищати життя. І маємо памʼятати, що кожен день повинен давати результат у захисті України. Жодного бездарно проведеного дня! На фронті, у прифронтових районах, усюди в тилу та від кожного – це дуже важливо! – від кожного дипломатичного представництва України. Зброя для наших воїнів, підтримка для нашої держави, юридична відповідальність для російських терористів. Україна обовʼязково переможе! Але це буде наш спільний результат. Усіх, хто воює та працює заради України. Слава Україні!</p>
  <div class="source"><a href="https://www.president.gov.ua/news/rosijski-teroristi-povinni-vidchuvati-odne-yih-bude-znisheno-84861">https://www.president.gov.ua/news/rosijski-teroristi-povinni-vidchuvati-odne-yih-bude-znisheno-84861</a></div>
</article>


<article>
  <h2>Хто не б’ється на передовій, той має допомагати битися – звернення Президента України</h2>
  <div class="badges"><span class="chip">UK</span> <span class="chip">2023-08-14</span></div>
  <p>Бажаю здоров’я, шановні українці, українки! Сьогодні від самого ранку – у Донецькій області, у розташуваннях наших бойових бригад. 3-тя і 5-та окремі штурмові, «Вісімдесятка» ДШВ, 57-ма окрема мотопіхотна, 22-га і 24-та окремі механізовані, 26-та окрема артилерійська бригада, 92-га окрема механізована… Мав честь нагородити найкращих, подякувати всім – кожній бригаді за хоробрість, відвагу, результати заради України. Разом з генералом Богомоловим, командувачем ОТУ «Соледар», поспілкувалися з командирами бригад і батальйонів – тими, хто в боях, – про їхні фронтові потреби. Завжди є загальна картина, є звіти щодо кожного напрямку, щодо кожної бригади. Але важливо говорити з воїнами напряму, безпосередньо про досвід війни тих, хто на позиціях. Сьогодні це були детальні, відверті розмови. Про наші наступальні дії, про постачання у війська, про можливості командирів, про те, якими є зараз ці можливості та якими вони мають бути. Зброя й дефіцитні снаряди. Ремонт техніки. Гостре питання – транспорт для евакуації поранених та час евакуації. Безпілотники – те, що застосовує ворог: «ланцети», «орлани». І те, що потрібно нашим воїнам: від «Мавіків» до кожної іншої системи безпілотників. Очевидно, що українське виробництво безпілотників – «Лелек», «Фурій» тощо, – а також постачання від партнерів, усі форми імпорту – мають зростати, і це одне з найбільш вагомих завдань. Дуже важливо, щоб усі посадовці в системі оборони сприймали це завдання саме так, як про нього кажуть на передовій. Безпілотники – це витратний матеріал, їх має бути стільки, скільки треба – саме нашим воїнам треба, – щоб рятувати життя та забезпечувати результат у бою. Є що робити в цій сфері, і рано говорити, що нібито робиться достатньо. Важлива тема – це те, як командири можуть управляти особовим складом. Мотивація воїнів, тренування бійців, комплектація підрозділів. Дуже багато проблем через неякісну роботу ВЛК… Військові командири мають займатися війною, а не бюрократією. Будемо готувати рішення. Ще одна річ, яка звучала сьогодні в різних бригадах. Воїни з передової, які приїжджають у тилові міста, заслуговують бачити та відчувати, що це – саме тилові міста. Що там люди живуть, пам’ятаючи, що там воїни, що наші воїни тут, на Донеччині, на інших напрямках вони б’ються заради України, вони віддають життя заради України. Свободу й незалежність здобуває не хтось там… там, на фронті. Це спільна народна справа всіх, хто воює й працює заради перемоги. Всі на війні. Україна у війні. І хто не б’ється на передовій, той має допомагати битися. І не в барах, не в клубах, не перегонами на вулицях чи якимось показовим споживанням, а цілком конкретною допомогою воїнам. Це щонайменше. Увесь адреналін країни, усі емоції країни, усі сили країни мають бути там – у боях заради держави. Заради України – це головний принцип. Заради будь-чого іншого чи заради себе – це буде потім, коли переможемо. А зараз – оборона. Зараз війна. До речі, дякую сьогодні Сполученим Штатам за новий пакет. Снаряди для «Петріотів», для «Хаймарсів», артилерія, «Джавеліни» та інше. Дуже потрібні речі. Буде скоро ще більше нашої роботи з партнерами заради оборони. Дякую всім – усім, хто постійно допомагає! Слава всім нашим воїнам! Слава нашому міцному народу! І дякую нашій Донеччині за цей день. Слава Україні!</p>
  <div class="source"><a href="https://www.president.gov.ua/news/hto-ne-byetsya-na-peredovij-toj-maye-dopomagati-bitisya-zver-84877">https://www.president.gov.ua/news/hto-ne-byetsya-na-peredovij-toj-maye-dopomagati-bitisya-zver-84877</a></div>
</article>


<article>
  <h2>Відгуки наших комбатів про бойове застосування техніки та зброї – це те, про що говоритимемо з лідерами держав-партнерів – звернення Президента України</h2>
  <div class="badges"><span class="chip">UK</span> <span class="chip">2023-08-15</span></div>
  <p>Дорогі українці, українки! Всі наші воїни! Сьогодні продовжую відвідувати наші бойові бригади. Вчора ми були на Донеччині, сьогодні – різні райони Запорізької області, територія роботи ОСУВ «Таврія». Разом із генералом Тарнавським були в розташуваннях 3-ї та 15-ї бригад оперативного призначення Нацгвардії, 47-ї та 65-ї окремих механізованих бригад, 46-ї аеромобільної бригади; 10-й армійський корпус – 116-та, 117-та і 118-та бригади. Кожна – особлива, всі – молодці. Відвідав передове хірургічне відділення, подякував нашим бойовим медикам за порятунок українських життів. Поспілкувалися з комбригами та комбатами про потреби наших воїнів – те, що вони реально відчувають на передовій. Все, про що говорили хлопці, звучатиме на Ставці. Коли таке спілкування – бригада за бригадою, і у всіх – реальний бойовий досвід, – то можна оцінити ситуацію значно глибше, побачити, як конкретний досвід однієї бригади може бути застосований іншими підрозділами та масштабований на всі наші сили оборони. Зафіксували конкретні потреби – засоби РЕБ, дрони, броньовані евакуаційні машини «медевак». Є додаткові організаційні питання – те, про що не говорилося вчора, – зокрема, щодо офіцерських звань. Тренування воїнів – одне з ключових завдань, говорили про це. Реальний бойовий досвід, сучасні виклики й тенденції на полі бою, вогонь і маневр, майстерність, яка є в наших воїнів та яку треба поширювати на всі бригади, а також зробити це пріоритетом у навчальних центрах, особливо під час навчання мобілізованих. Підготовка воїнів – це також відповідальність кожного командира всіх ланок. Важлива мотивація людей, і це прямий наслідок того, як вчаться воювати. Почули від комбатів відгуки про бойове застосування техніки та зброї, яку надають партнери. Кожен такий відгук – це те, про що будемо говорити з лідерами. І хочу окремо подякувати всім нашим воїнам, які беруть трофеї та ставлять на службу Україні російську техніку. Це не просто раціональність наших хлопців, це й важливий доказ спроможності наших героїв забирати зброю у ворога та використовувати для захисту життя України. Мав честь нагородити наших воїнів – солдати, сержанти, офіцери... Пишаюся кожним! Дякую, хлопці, за ваші шеврони. Дуже приємно! Окремо хочу сьогодні подякувати всім, хто допомагав із ліквідацією наслідків російських ракетних нальотів. Вчора – в Одесі, Харківщина, сьогодні – Львів, Луцьк, Дніпро, Краматорськ, на Черкащині, також в Запорізькій області, в інших частинах держави. Дякую рятувальникам, лікарям, поліцейським, волонтерам, місцевій владі... Дякую! Щодня маємо памʼятати: кроки вперед наших воїнів на передовій наближають безпеку й захист для всіх наших міст і сіл. А що більше сили в нашої ППО, то більше можливостей тилових областей працювати для оборони. Вже збільшуємо, зокрема, військове виробництво – навіть у таких умовах, як зараз. І будемо збільшувати. Українська мета очевидна: ми переможемо та забезпечимо Україні силу, яка дозволить гарантувати надійний мир. І я дякую кожному нашому воїну – усім, хто б’ється заради України! Усім волонтерам, які допомагають, кожному і кожній. Всім українцям і українкам, які відчувають, що вони – на війні, а отже, допомагають обороні. Дуже дякую! Слава Україні!</p>
  <div class="source"><a href="https://www.president.gov.ua/news/vidguki-nashih-kombativ-pro-bojove-zastosuvannya-tehniki-ta-84901">https://www.president.gov.ua/news/vidguki-nashih-kombativ-pro-bojove-zastosuvannya-tehniki-ta-84901</a></div>
</article>


<article>
  <h2>Усе те, про що говорили в наших бойових бригадах, тепер є змістом роботи Генштабу, урядовців і Ставки – звернення Президента України</h2>
  <div class="badges"><span class="chip">UK</span> <span class="chip">2023-08-16</span></div>
  <p>Бажаю здоров’я, шановні українці, українки! Провів сьогодні Ставку. Фронтові питання, які важливі зараз. Оборонні питання, які важливі стратегічно. Командувачі доповіли про ситуацію на східних і південних напрямках. Головком і Міністерство оборони – розмова про боєприпаси. Віце-прем’єр-міністр Федоров і Держспецзв’язок – те, що стосується дронів і загалом наших технологічних можливостей. У кожній бойовій бригаді воїни серед перших питань ставлять питання про безпілотники, про засоби радіоелектронної боротьби, про військову протиповітряну оборону. Відповідь на такі питання – це й наша робота з партнерами заради постачання потрібних дронів і систем, це й робота тут, в Україні. Необхідне виробництво. Нарощуємо виробництво в рази. Та необхідна систематизація того, що вже постачається у війська та використовується. Дрони – це «очі» та захист на передовій. Різної дальності, різних цілей. Дрони – це гарантія, що людям не доведеться платити життям, коли можна спрацювати безпілотниками. Власне, усе те, про що говорили з хлопцями напередодні на Донеччині, на Запоріжжі, у наших бойових бригадах, тепер є змістом роботи і Генштабу, і урядовців, і Ставки. Очевидні завдання. Провів сьогодні й тривалу нараду щодо нашої міжнародної активності зараз, у другій половині серпня. Нові пакети оборони. Нові політичні рішення заради України. Підтримка для нашої держави й людей. Цей серпень має бути урожайним для України – це завдання для всієї команди нашої держави, для кожного й кожної, хто працює заради успіху України. Сьогодні є за що особливо відзначити наших воїнів. 80-та окрема бригада ДШВ – дякую вам, хлопці, за вашу силу під Бахмутом! Взірцева сила, якою можна тільки пишатись. Об’єднана штурмова бригада Національної поліції «Лють» – дякую вам, воїни, за вашу успішність! Напрямки відповідальності ОСУВ «Таврія». 23-тя окрема механізована бригада, морпіхи 35-ї і 36-ї бригад, артилеристи 44-ї бригади – дякую всім вам за дуже добрі результати для України! Молодці, воїни! Жодного дня не зменшуйте своєї потужності! Окремо хочу відзначити сьогодні українських рятувальників. Дніпропетровщина, Харківщина, Донеччина, Одеська область, наші порти. Всюди, де цієї доби й не тільки були російські удари. Дуже важливо, що наші люди допомагають одне одному, дбають про тих, хто постраждав, завжди й усюди та за будь-яких обставин рятують життя. Я дякую всім працівникам ДСНС, медикам і поліцейським, усім військовим, які допомагають, місцевій владі та волонтерам, які працюють заради людей і України. Кожен прояв допомоги зараз – це прояв нашої спільної сили, це не лише наша віра, а наша потужна впевненість, що Україна вистоїть, пройде все це й здобуде перемогу. І ще одне. Те, що варто почути й побачити зараз усім у світі. Минулої ночі російські терористи знову вдарили цілеспрямовано по наших портах. По тій нашій інфраструктурі, яка задіяна в гарантуванні не нашої, а спільної – світової – продовольчої безпеки. Лише за один місяць, що минув після спроби Росії знищити Чорноморську зернову ініціативу, це сьогодні була вже сьома, сьома масована російська атака. Порт Рені, порт Ізмаїл, порт Південний, порт Одеса, порт Чорноморськ, Миколаїв – кожен російський удар по них – це удар по світових продовольчих цінах, це удар по соціальній і політичній стабільності в Африці, в Азії. Базові речі, які дають кожному суспільству нормальне життя, – це їжа на столах у родин. Жоден інший терорист у світі, окрім Росії, ще ніколи так відверто й навмисно не бив по безпеці одразу стількох народів. Треба на це реагувати. Усім! Треба цьому протидіяти – активно, саме спільними зусиллями! Я дякую всім лідерам і державам, які допомагають Україні захищати нашу державу, а отже, спільну безпеку всіх у світі. ППО для України, зброя для наших воїнів, санкційний, фінансовий та політичний тиск на Росію – це зараз основні речі, які не комусь одному, а всім у світі гарантують безпеку та повернення спокою. Слава нашим воїнам! Слава нашому незламному та сильному народу! Слава Україні!</p>
  <div class="source"><a href="https://www.president.gov.ua/news/use-te-pro-sho-govorili-v-nashih-bojovih-brigadah-teper-ye-z-84917">https://www.president.gov.ua/news/use-te-pro-sho-govorili-v-nashih-bojovih-brigadah-teper-ye-z-84917</a></div>
</article>


<article>
  <h2>Будуємо арсенал вільного світу разом – звернення Президента України</h2>
  <div class="badges"><span class="chip">UK</span> <span class="chip">2023-08-17</span></div>
  <p>Бажаю здоров’я, шановні українці, українки! Короткий звіт за цей день. Перше. Фронт. Почав цей день із селекторної наради з військовими, розвідкою, урядовцями. Ситуація на передовій. Оборона позицій, просування вперед – наші наступальні дії. Забезпечення воїнів. Активно формуємо зміст нових оборонних пакетів від партнерів. Будуть новини. Друге. Сьогодні хочу особливо відзначити нашу співпрацю з Німеччиною. Крок за кроком виконуються наші домовленості з паном канцлером Шольцом. Дві нові пускові установки IRIS-Т доставлені в Україну. Це потужна й дуже потрібна система ППО. Дякую, Німеччино, за допомогу в захисті від російського терору! Третє. Традиційно у Софії Київській прийняв вірчі грамоти від нових послів, які прибули працювати в Україну. Німеччина, Індонезія, Швеція, Чилі, Колумбія, Перу. Звичайно, переговорив сьогодні з усіма новими послами. Четверте. Кілька ґрунтовних нарад з урядом. Окрема нарада з Прем’єр-міністром Шмигалем. Логістика для України, для наших виробників. Питання експорту. Додаткова підтримка для нашої оборони. Посилення України разом з нашими сусідами у Європейському Союзі. Потім у розширеному складі – голова уряду, Мінстратегпром, Міноборони, МЗС, профільні заступники керівника Офісу – говорили про Форум оборонних індустрій. Плануємо цей захід на осінь. Вперше відбудеться на державному рівні така масштабна подія. Українські й іноземні виробники зброї. Наша потужність. Потужність наших партнерів. Увесь світ, який зацікавлений у тому, щоб міжнародне право та людяність мали відповідний арсенал захисту від будь-якого терору… Світ може бути об’єднаний ще й таким форматом співпраці. Форум плануємо як першу фіксацію досягнень нашого оборонно-промислового комплексу. Продемонструвати те, що ми вже вміємо. Розглянути те, що можемо додати до наших можливостей, зокрема через створення нових виробництв в Україні, через локалізацію з партнерами. А також, звичайно, ми маємо дати новий безпековий імпульс для всіх у світі, хто так само, як і ми, цінує свою державність і свободу. Нації мають право на захист. Будуємо арсенал вільного світу разом. П’яте за сьогодні. Як і завжди. Вдячність усім, хто б’ється заради України, хто працює заради оборони. Кожному й кожній – дякую! Особливо відзначу воїнів 117-ї окремої механізованої бригади. Оріхівський напрямок. Дякую за вашу силу, воїни! Є за що подякувати спецпризначенцям, які захищають північні області нашої держави. Молодший сержант Кирило Мельник і капітан Артем Частіков – дякую вам, хлопці! 3-тя бригада оперативного призначення Нацгвардії, 66-й окремий гаубичний артилерійський дивізіон 406-ї бригади та 3-й артилерійський дивізіон 44-ї бригади. Дякую вам усім, воїни, за вашу влучність і вміння знищувати окупантів. І це вже вкотре честь для мене – відзначити воїнів 36-ї окремої бригади морської піхоти. Дякую! Слава всім нашим героям! І ще кілька речей. Сьогодні моїм указом уведено в дію рішення РНБО щодо підсумків перевірки «воєнкомів» і загалом роботи центрів комплектування. Повна заміна керівного складу. Воїни, які реально пройшли бойові дії, які реально розуміють, як і кого треба відбирати для наших сил оборони й безпеки, – саме такі воїни будуть керувати роботою територіальних центрів комплектування. Цій системі потрібна гідність. Цій системі потрібна раціональність. Цій системі потрібне вміння дати фронту саме таких людей, які можуть посилити нашу оборону. В кожній бойовій бригаді, які я відвідав цього тижня – а їх 16, – воїни говорили про проблеми з комплектуванням. Початок цих проблем – зокрема те, як працюють військкомати. Їхня робота має стати іншою. І стане. Завдяки бойовим офіцерам. Щойно підписав один із ключових законів, які Україні необхідні для відкриття переговорів із Євросоюзом про вступ нашої держави. Відкриття переговорів – уже цього року. Закон, який гарантує прозорий, професійний і доброчесний відбір суддів Конституційного Суду. Наша держава ще на крок ближча до вступу у Євросоюз. Слава Україні!</p>
  <div class="source"><a href="https://www.president.gov.ua/news/buduyemo-arsenal-vilnogo-svitu-razom-zvernennya-prezidenta-u-84933">https://www.president.gov.ua/news/buduyemo-arsenal-vilnogo-svitu-razom-zvernennya-prezidenta-u-84933</a></div>
</article>


<article>
  <h2>Готуємо потужні речі для посилення нашої держави, наших воїнів – звернення Президента України</h2>
  <div class="badges"><span class="chip">UK</span> <span class="chip">2023-08-18</span></div>
  <p>Бажаю здоров’я, шановні українці, українки! Сьогодні п’ятниця, але такий тиждень, що зарано підбивати підсумки робочих днів. Готуємо потужні речі для України, посилення нашої держави, наших воїнів. Сьогодні та загалом цього тижня саме таке завдання – головне. Зброя для наших воїнів. Нові можливості для нашої оборони. Нові пакети підтримки від наших партнерів. Ми робимо все, щоб напередодні Дня Незалежності нашої держави можна було сказати, що Україна зробила ще один крок до кола найбільш міцних держав світу. Наша команда зараз працює особливо інтенсивно. Новини для України побачите. Готуємо їх із сусідами в ЄС. А ще у тих регіонах Європи, де нашої співпраці з державами поки було недостатньо. І, звичайно, із такими нашими європейськими партнерами, із якими ми вже разом не раз доводили, що європейське лідерство в захисті свободи має глобальне значення. До речі, важливі дипломатичні успіхи маємо вже й за цей тиждень. Декларація Сімки щодо безпекових гарантій Україні: станом на сьогодні вже 18 держав приєдналися. Формула миру: уже 63 дипломатичні місії працюють заради реалізації пунктів Формули. Дуже важливо, що Формула миру поступово об’єднує світову більшість на основі нашої поваги до міжнародного права й Статуту ООН. Європейський Союз: максимально стараємося, щоб Україна цього року була готова до відкриття переговорів про членство. Сьогодні почав день зі змістовної селекторної наради. Як і завжди, фронт – перше питання. Доповіді військових. Ситуація на передовій. Доповіді урядовців щодо постачання зброї та боєприпасів. Доповідь Служби безпеки України щодо «воєнкомів» та колаборантів… Окремо заслухав доповідь Прикордонної служби, МЗС, розвідки щодо ставлення до наших громадян – переселенців, які перебувають у різних країнах, а також щодо візових режимів. Того, із чим реально стикаються громадяни України у візовому питанні. Керівники за напрямками отримали відповідні завдання. Права громадян України мають бути гарантовані. І ще одне. Наступний тиждень – це час важливих для України заходів. Жодного дня підготовки ми не втратимо. Жодного результату для України не упустимо. Щодня ми працюємо. Щодня додаємо Україні сили. І я дякую кожному й кожній, хто діє так само! Для України – тільки силу! Слава всім нашим воїнам! Слава кожному й кожній, хто працює заради перемоги! Заради свободи й незалежності! Слава Україні!</p>
  <div class="source"><a href="https://www.president.gov.ua/news/gotuyemo-potuzhni-rechi-dlya-posilennya-nashoyi-derzhavi-nas-84949">https://www.president.gov.ua/news/gotuyemo-potuzhni-rechi-dlya-posilennya-nashoyi-derzhavi-nas-84949</a></div>
</article>


<article>
  <h2>Крок за кроком наближаємося до того, щоб шведські літаки «Гріпен» з’явилися в нашому небі – звернення Президента України</h2>
  <div class="badges"><span class="chip">UK</span> <span class="chip">2023-08-20</span></div>
  <p>Дорогі українці, українки! Сьогодні весь день працюємо у Швеції, зараз завершуємо день у Стокгольмі. Зброя для наших воїнів – це головне. Є результати, і це дуже потрібні результати. Броньована техніка – СV90, класні машини. Саме те, що потрібно на фронті. Не лише постачання від партнерів – хоча і його прискорюємо, – але й виробництво в Україні. Наше виробництво. Нове виробництво. Є домовленість зі Швецією про виготовлення СV90 в нашій державі. Все потужне, що служить нам зараз, ми маємо локалізувати та виробляти. Так і зробимо. Друге – це «арчери» для наших артилеристів. Уже триває навчання наших хлопців у Швеції. Потужна система, потрібна система. Працюємо, щоб їх було більше в Україні. Третє – сучасна авіація. Дуже-дуже стараємося збільшити можливості військової авіації. Це одне із найскладніших завдань, але я впевнений: ми його виконаємо. Зараз маємо проривний результат щодо «гріпенів» – класних, сучасних шведських бойових літаків. Наші воїни вже починають тестувати їх. І ми крок за кроком, перемовини за перемовинами наближаємося до того, щоб «гріпени» з’явились у нашому небі. Сьогодні говорив, зокрема, про це із паном Премʼєр-міністром Швеції, із представниками шведських парламентських партій. Дякую за розуміння наших потреб! Працюємо над початком етапу з тренуванням наших хлопців на «гріпенах». Деталі ми обговоримо. Була сьогодні хороша й змістовна аудієнція в Короля Швеції Карла XVI Густава та Королеви Сільвії – був у них разом з Оленою. Вдячний за підтримку України й наших людей, вдячний за розуміння того, через що доводиться проходити українцям зараз. Сьогодні різні лідери, представники держав, міжнародних організацій засудили черговий надзвичайно підлий російський удар по Україні, по нашому Чернігову. Я вдячний кожному й кожній у світі, хто сьогодні висловив співчуття Україні, нашому народу. На жаль, семеро людей загинули в Чернігові від російської ракети, серед них дівчинка, її звали Софія, шість років їй було... Мої співчуття рідним! Поранених і травмованих – 144, і серед них 15 дітей. Ракета просто по центру міста. І це – у свято Преображення Господнього, православне свято. Рятувальну операцію проводили загалом 140 людей. Медики, «екстренка», військові, місцева влада – всі допомагали. Дякую кожному й кожній, хто рятував життя дітям, дорослим – усім. І особливо відзначу фельдшерів «екстренки» Людмилу Копиш та Вячеслава Прохоренка, працівників ДСНС Сергія Костенка, Владислава Соколенка, Юрія Овруцького, Валерія Моргацького, Олексія Марченка та Віктора Довженка, а також поліцейських Андрій Вовка та Андрій Зеляка. Вдячний усім вам! Я впевнений: наші воїни дадуть відповідь Росії на цей теракт. Відчутну відповідь. Слава всім, хто захищає нашу державу й наших людей! Слава Україні!</p>
  <div class="source"><a href="https://www.president.gov.ua/news/krok-za-krokom-nablizhayemosya-do-togo-shob-shvedski-litaki-84981">https://www.president.gov.ua/news/krok-za-krokom-nablizhayemosya-do-togo-shob-shvedski-litaki-84981</a></div>
</article>


<article>
  <h2>Коли сталося вторгнення зла, Україна повірила Данії, і дякую, що ви повірили в нас – виступ Президента перед членами Фолькетингу</h2>
  <div class="badges"><span class="chip">UK</span> <span class="chip">2023-08-21</span></div>
  <p>Пане Спікере, пані Премʼєр-міністр! Метте! Пані та панове депутати, урядовці, дипломати! Усі, хто присутній тут сьогодні. І, звичайно, журналісти! Ті, від кого залежить, чи чує один народ, великий народ, у певний конкретний момент, дуже важливий момент, душу іншого. Дорогий народе Данії! Сьогодні я тут зі своєю дружиною, із командою, щоб подякувати. Особисто всім вам подякувати за допомогу у битві, тяжкій битві, заради свободи. За допомогу в цій війні, яку Росія принесла на нашу землю і яку вона так хоче – досі хоче! – вкинути в дім також інших народів. Я впевнений, ви це бачите. Зараз російське зло бʼє болем і смертями по українських містах і селах. Але відкрито говорить, що Україною не обмежиться. Потім, після нашої країни, вони хочуть понести страждання далі у Європу. Далі у світ. Я впевнений, ви це чуєте, чуєте з Москви. Всі сусіди Росії – під загрозою. Якщо Україна не вистоїть. Міжнародне право не вдасться реанімувати. Демократії світу – кожна з них може стати мішенню чи то для ракет, чи то для найманців, чи то для дестабілізації. Я впевнений, це відчувається. Але Україна вистоїть! Я прагну того, щоб ви це побачили, почули, відчули: Україна вистоїть! І це не просто слова. Це факт, який випливає з того, у що ми віримо. Ми! Українці. Данці. Всі європейці. Кожен народ, який стоїть разом із нами. Стоїть проти ударів. Ударів війни. І вистоїть! Коли Путін віддав наказ про це вторгнення, він вірив лише у довжину колон своєї бронетехніки. У силу вибухів російських ракет. У те, що жорстокість нібито здатна переписати історію цілого континенту. Стерти цю історію. Штовхнути її на століття назад. Так, щоб розчавити все, що робить наш континент і наші країни мирними. Він вірить лише в силу, у силу без людяності, буквально в насильство, і тому він слабший. Ми віримо зовсім в інше. І тому ми стаємо сильнішими. Всі ми! Разом із вами! Ми віримо у звичайну людську солідарність. І вона насправді дає змогу знищувати будь-яку колону будь-якої техніки будь-яких окупантів. Бо коли на твоєму боці люди, і коли для тебе людяність є цінністю, і коли твої цінності збігаються з цінностями інших народів, ти обовʼязково знайдеш усю необхідну зброю, щоб захиститись. Як ми знаходимо. Як ми захищаємося. Зокрема, з вашою допомогою. Я дякую вам, справді дякую, від імені всіх українців, усіх нас, Даніє, за солідарність! Дякую за всю надану Україні допомогу! Дякую за «гарпуни»! Росіяни їх бояться. Дякую за «цезарі», «леопарди» та «бредлі», дрони – так, вони бояться дронів – та артилерію, за машини для розмінування. Усе це служить свободі! Вже служить! Служить захисту життя людей. Люди, життя – ось у що ми віримо. Коли ти захищаєш право людей жити, до тебе приєднуються інші, хто цінує життя. І це робить вас разом нездоланними! Я дякую тобі, Даніє, за те, що ти допомагаєш Україні стати нездоланною! Україна проходить шляхом від «джавелінів» і «стінгерів» до «петріотів» і F-16. F-16. Я дякую тобі, Даніє, за F-16! Був час, коли казали, що такого ніколи не буде. Коли казали, що не варто боротися. Коли не вірили в нас, не вірили у вас, не вірили в людей і говорили, що треба заморозити своє прагнення жити. Але людяність обернулася солідарністю. Солідарність обернулася лідерством. Зокрема, вашим лідерством, Даніє. І це лідерство, яке примножує нашу спільну силу. Люди цінують силу. Сила допомагає. Але завжди первинною є не сила. Сила є наслідком. Наслідком того, хто ви. І хто з вами. Кого поважаєте ви. І хто поважає вас. Кого хочете бачити у своєму домі ви. І хто хоче бачити вас. Кому вірите ви. І хто повірив у вас. Ми віримо у вас, Даніє. Дякую! Повномасштабне російське зло відходить зараз під ударами тих, кого Росія завжди тільки зневажала. І, зневажаючи, помилялась. Але люди зараз не помиляються, коли зневажають її – таку Росію. Яка поширює зло. Яка навіть не розрізняє, кого вбивати – дитину чи солдата. Яка хоче насильством підмінити закон. Яка пішла проти нас. Яка пішла проти усіх нас із вами. І якій ми разом даємо відповідь: ми вистоїмо! Пані та панове! Дорогий народе Данії! Україна повірила вам, коли це вторгнення зла почалося. І я дякую вам за те, що ви повірили в нас. Коли я звертався до вас вперше онлайн із Києва у березні 22-го року і коли ще ніхто не міг сказати, що буде далі, моє звернення було засноване на впевненості. На впевненості у вас. Я звертався до вас по лідерство, і ви – лідери. Я звертався до вас по підтримку в подоланні катастрофи, яку принесла війна, і ви підтримуєте Україну всім, що потрібно. Я звертався до вас зі словами про те, що не лише про війну треба думати. Ми знаємо, що буде мир. Ми знаємо це. Ми знаємо, що зможемо повернутися до нормального життя. До того, що нам подобалося, що ми любили. І я вдячний вам за те, що ви вже зараз допомагаєте Україні з відбудовою. Дуже дякую, Метте! Зокрема, нашому Миколаєву, над яким Данія взяла шефство. Ви добре виконуєте свою обіцянку. Дякую! Я звертався до вас іще на початку повномасштабної війни, але вже знав, що ви не здастеся страху. І ви захищаєте свої принципи, наші цінності та майбутнє Європи. Вільної, мирної та, що дуже важливо, об’єднаної. Європи, у якій нас із вами завжди буде об’єднувати тільки співпраця. У Євросоюзі. У НАТО. І між нами – двостороння. І ніколи не розділятиме зло будь-якої окупації чи будь-якої тоталітарної завіси. Бо ми завжди будемо берегти нашу свободу й ніколи не втратимо нашої віри – віри в людей, у людяність і одне в одного. Один одному завжди будемо допомагати вистояти, хоч би що відбувалося! І хай це буде ще одним нашим Копенгагенським критерієм… Критерієм тих, хто перемагає! Дякую, Даніє! Дякую вашим чудовим людям – майже нашим родичам. Дякую за наших біженців. За те, що так тепло прихистили їх – як сім’ю. Дуже дякую! Дякую, пане Спікер! Шановні депутати Фолькетингу! Пані Прем’єр-міністр! Метте! Дуже дякую! Пані та панове журналісти! Дякую! Слава Україні!</p>
  <div class="source"><a href="https://www.president.gov.ua/news/koli-stalosya-vtorgnennya-zla-ukrayina-povirila-daniyi-i-dya-85013">https://www.president.gov.ua/news/koli-stalosya-vtorgnennya-zla-ukrayina-povirila-daniyi-i-dya-85013</a></div>
</article>


<article>
  <h2>Своєю перемогою та співпрацею ми доведемо, що люди мають значення, свобода та Європа мають значення – виступ Володимира Зеленського перед представниками громадськості України та Данії</h2>
  <div class="badges"><span class="chip">UK</span> <span class="chip">2023-08-21</span></div>
  <p>Дякую! Дякую, Спікере! Дуже велика честь бути тут! Дякую за все, великий народе Данії! Дуже дякую! Привіт! Вітаю тебе, Копенгагене! Шановний народе Данії! Шановна Метте, пані Прем’єр-міністр! Пам’ятаю, як ти була в Києві, у нашій столиці, 21 квітня 22-го року. Я скажу відверто: тоді був дуже тяжкий час для України. Для всіх нас, для дітей, для кожного. Ми тоді для себе вже все вирішили та билися щосили. Але тоді світ ще не обрав, як діяти. І українці ще не знали, хто у світі буде з нами насправді. Так довго, як треба. І так, як справжні союзники. Як Данія! Як кожен і кожна з вас. Тут, на площі, і в кожній данській родині, у кожному домі, де нам бажають перемоги в цій битві за свободу так само, як ми бажаємо! Я дякую вам усім! Сьогодні, майже через півтора року після того твого візиту в Україну, пані Прем’єр-міністр, ми можемо впевнено сказати, що світова більшість іде за Данією – вони з нами. Ми це відчуваємо. І це велика підтримка для нас. Коли перші російські ракети вдарили по наших містах, сповістивши світ про повномасштабну війну посеред Європи, ризик був шаленим. Ризик, що Європа втратить себе, як це вже було в історії. Це був ризик, що тиранія знову виграє. Це був ризик, що культура знову програє. Найстрашніше – могла бути зруйнована повага, яка є основою нашої вільної та об’єднаної Європи. Повага до кожної нації, до кожної спільноти, до кожної людини. Коли у Європі не пануватиме повага, диктатури пануватимуть над Європою. Ми вберегли від цього нашу Європу. Разом уберегли! Якою є ціна життя? Війна завжди ставить це питання. Це правда. Коли я говорив із нашими воїнами на передовій, вони розповідали мені про мотивацію російських окупантів. Російські солдати бояться загинути в бою менше, ніж вони бояться відмовитися від агресії та повернутися додому. Вільній людині це важко навіть уявити. Уявити, що таке Росія сьогодні, якщо її люди бояться свого повернення додому більше, ніж загибелі на війні. Це найгірше, що тиранія робить зі своїм народом – вона повністю знищує цінність життя. Ми ніколи не дозволимо перетворити Україну чи будь-яку іншу країну на таку ж територію неповаги до людей, неповаги до життя та різноманіття, якою стала російська держава і якою вона хоче зробити інші країни. Ми маємо завжди пам’ятати, що проти нас. І маємо до самої нашої перемоги діяти так само, як ми з тобою, Даніє, діємо. Коли Україні потрібна зброя, ви допомагаєте зброєю. І я дякую вам – усій Данії – за всю зброю, яку ви надали для захисту свободи. За F-16, про які ми домовилися. Дуже дякую! Коли російські ракети били по наших електростанціях минулої зими, щоб загнати Україну в блекаут і поразку, ви допомогли нам пройти зиму. Коли було потрібно прихистити наших людей, ви дали їм надзвичайно щедрі можливості. Дуже дякую за ваше ставлення до наших людей, до українців! Дякую всім вашим сім’ям, домам, всім вашим людям, всім вашим містам! Дуже дякую, Даніє! І коли я звернувся до вас по підтримку для нашого портового міста Миколаєва, яке постійно страждає від російського терору, ви майже одразу почали надавати таку підтримку. Дуже дякую всім вам! Дорогі друзі! Сьогодні ми впевнені: Росія програє в цій війні. Але все ж головне не лише це. Головне ще й те, що ми доводимо своєю перемогою, своєю співпрацею. Що ви доводите своєю підтримкою України. Разом ми доводимо, що життя – це цінність. Люди мають значення. Свобода має значення. Європа має значення. Я впевнений, це буде закарбоване в історії. Завдяки, зокрема, тому, що ви з Україною. Дякую ще раз! Я впевнений, що ми переможемо, бо правда на нашому боці! Всі наші люди дуже чекають на цей момент. Це буде спільна перемога правди, демократії, наших народів. Дуже дякую за вашу підтримку! Після перемоги ми приїдемо до вас. Можливо, це незвично буде почути від Президента, але я хочу сказати це. Ми приїдемо до вас, разом десь сядемо і скажемо: «Skål». Дякую, Даніє! Слава Україні!</p>
  <div class="source"><a href="https://www.president.gov.ua/news/svoyeyu-peremogoyu-ta-spivpraceyu-mi-dovedemo-sho-lyudi-mayu-85025">https://www.president.gov.ua/news/svoyeyu-peremogoyu-ta-spivpraceyu-mi-dovedemo-sho-lyudi-mayu-85025</a></div>
</article>


<article>
  <h2>Завершуємо історичний візит до держав Північної Європи, маємо дуже потрібні домовленості – звернення Президента України</h2>
  <div class="badges"><span class="chip">UK</span> <span class="chip">2023-08-21</span></div>
  <p>Бажаю здоров’я, шановні українці, українки! Завершуємо цей візит у держави Північної Європи. Швеція, Нідерланди, Данія. Без перебільшення, історичний візит для України. Дуже потрібні домовленості зі Швецією, зокрема оборонні. Будемо виробляти в Україні CV90 – потужні бойові машини. Наші воїни дуже задоволені цими машинами. Пане Крістерссон, увесь уряд Швеції, увесь шведський народе. Дякую! Нідерланди – як завжди, продуктивно. І цього разу особливо сильно. 42 літаки F-16 ми можемо отримати для України. Отримаємо. Дякую тобі, Марку, Прем’єр-міністре, усій твоїй команді, дякую народу Нідерландів! Данія – ще 19 F-16, плюс розширюємо тренування. Дякую, Даніє! Дорога Метте, пані Прем’єр-міністр, уся урядова команда. Фолькетинг! Дуже дякую! Було честю для мене – звернутися до парламенту Данії. Дякую потужним людям Данії! Наш спільний пріоритет – усіх європейців, – щоб усі народи на всіх континентах могли однаково насолоджуватися безпечним життям. Що більше стабільності у світі, то більше стабільності й у нашому європейському домі. В усіх трьох країнах говорили про нові пакети оборонної підтримки для воїнів. Про політичну взаємодію. Про Формулу миру – хочу особливо подякувати і Швеції, і Нідерландам, і Данії за підтримку Формули миру. Мир – це завжди результат спільних зусиль. Це завжди безпека в усіх сферах життя. І вона буде: для України, для світу. Росії не вдасться зламати глобальну безпеку. Окремо хочу подякувати Сполученим Штатам Америки за підтримку нашої свободи та нашої авіаційної коаліції. F-16 – літак, зроблений Сполученими Штатами. Дуже важливо, що Президент Байден, його команда… І особливо зусилля його радника з питань національної безпеки Саллівана… Обидві партії Конгресу США, мільйони-мільйони американців підтримують нас у битві за свободу, за незалежність, за наших людей. Дякую, Америко! Робота політиків – це єдність. Більше єдності. Більше сили. Коли єдність міцнішає, стають досяжними навіть такі речі, які здавалися комусь фантастичними раніше. F-16 будуть в України. Не зупиняємося. Додамо ще сили нашій державі. Слава Україні!</p>
  <div class="source"><a href="https://www.president.gov.ua/news/zavershuyemo-istorichnij-vizit-do-derzhav-pivnichnoyi-yevrop-85033">https://www.president.gov.ua/news/zavershuyemo-istorichnij-vizit-do-derzhav-pivnichnoyi-yevrop-85033</a></div>
</article>


<article>
  <h2>Усе в нашій державі має стати помічником ветерана, як сьогодні є помічником воїна – звернення Президента до учасників VI Міжнародного ветеранського форуму</h2>
  <div class="badges"><span class="chip">UK</span> <span class="chip">2023-08-22</span></div>
  <p>Слава Україні! Дорогі наші захисники й захисниці! Дорогий український народе! Дуже важливо та символічно, що напередодні свята української незалежності відкривається ветеранський форум. Незалежності не було б, якби не наші воїни. Всі наші солдати й матроси, сержанти й старшини, офіцери та генерали, які на війні, вони – в основі української незалежності. І це перший пріоритет державної політики – дати нашим воїнам усе, що необхідно. Необхідно, щоб боротися. Необхідно, щоб перемогти. Тому 24/7 ми працюємо заради найкращої у світі зброї для воїнів України. Зараз, результатом візитів протягом цих днів, є щонайменше чотири нових оборонних пакети від наших партнерів, а основне, чого ми досягли, – це відкриття для нашої держави постачання F-16. Ми домовилися про конкретну кількість першого постачання літаків від двох держав – Нідерландів і Данії. І працюємо над іще більшим результатом. Я зустрівся з нашими хлопцями й дівчатами, які вже почали тренування в Данії. Також українські пілоти та інженери почнуть навчання в інших країнах авіаційної коаліції – ми розширюємо тренувальні програми. І всі наші воїни неба мотивовані максимально, щоб якнайшвидше використати нові для нашої держави бойові літаки. За бойовим авіаційним показником Україна буде в топі найсильніших держав світу. Це означає те, що вдасться зберегти більше життів наших людей – і військових, і цивільних. І всі двосторонні зустрічі, які я зараз проводжу в межах саміту Україна – Балкани: Греція, Болгарія, Сербія, Молдова, інші зустрічі з іншими лідерами – усі вони посилюють Україну, усі вони допомагають нашій державі стати значно ближчою до наших стратегічних цілей. Дорогі українці, українки! Поки наша держава на шляху війни за свободу й незалежність, це обов’язок кожної нашої людини – робити все можливе, а іноді й неможливе, щоб Україна стала сильнішою. Я дякую всім тим у державі, для кого такий принцип – перший і головний. Багато що залежить від простої ініціативності людини. Від уміння не втратити можливість для України. Від уміння переконати заради України. Від уміння почути й побачити, що можливо зробити зараз, щоб Україні було легше боротися. Українці демонструють таку ініціативність. Серед присутніх у залі ветеранського форуму багато тих, хто має значні особисті досягнення заради України та знає точно, що часто все залежить від однієї людини. Від небайдужості людини. Від рішучості. Від того, наскільки людина є відданою своїй справі та захисту України. На жаль, у цій страшній війні ми втратили тисячі найбільш відданих. Тисячі найбільш сміливих і небайдужих. Тих, хто став на захист України в 14-му році. Тих, хто став на захист держави після 24 лютого. І я прошу зараз усіх українців ушанувати хвилиною мовчання памʼять усіх воїнів, які віддали свої життя заради незалежності України. Дякую. Цьогоріч ми заснували нову українську політику – політику героїв. Політику шани та створення можливостей для всіх наших воїнів, для всіх наших ветеранів, завдяки яким Україна жива. Щоб реалізувати таку політику, потрібні рішення. Ми всі усвідомлюємо, який обсяг цих рішень. І яка відповідальність за реалізацію. Сьогодні на форумі урядовці представлять пакет тих рішень, які є першочерговими, щоб наші ветерани могли гідно інтегруватися в соціальне життя після повернення з війни. З війни завжди повертаються іншими, ніж ішли на неї. І тому це особливо складно – після всього, через що пройшов, після всього, що довелося пережити, після всіх втрат, які бачив... особливо складно будувати життя. Але ви герої! Ви потрібні! Ви потрібні Україні! Кожен і кожна, хто б’ється заради України, хто наближав та наближає перемогу України. Мільйони людей воюють і працюють заради того, щоб Україна вистояла й захистила себе. Потрібні всі з цих мільйонів! Жодних втрачених доль! Жодних втрачених поколінь! Жодних втрачених можливостей! І, звичайно, не втратити часу. Часу життя. Це головні принципи в основі політики героїв. Все в ній – від ушанування подвигу українців до нових освітніх можливостей для ветеранів, від якості роботи ВЛК і реабілітації до економічних можливостей, бізнесових, юридичних можливостей, житла для ветеранів – все в політиці героїв має бути таким, щоб допомагати людям жити. Будь-який посадовець, який цього не розуміє, буде замінений. Будь-яка нормативна регуляція, яка затягує час, повинна бути спрощена. Все в нашій державі так чи інакше має стати помічником ветерана, як на сьогодні є помічником воїна. І всі дієві ініціативи держави та громадськості, дуже важливо – бізнесу, дуже важливо – ініціативи самих ветеранів – усі, які спрямовані на більшу якість української політики героїв, на інтеграцію та допомогу ветеранам, повинні бути реалізовані. Попереду Покрова, День захисників і захисниць України. Саме в цей день маємо побачити й оцінити результат. Перший вагомий результат упровадження політики героїв та подолання тих проблем, про які говоритимуть, зокрема, сьогодні на форумі. Я впевнений, що результат буде. Має бути. Слава всім українським воїнам! Слава всім нашим ветеранам і ветеранкам! Слава Україні!</p>
  <div class="source"><a href="https://www.president.gov.ua/news/use-v-nashij-derzhavi-maye-stati-pomichnikom-veterana-yak-so-85069">https://www.president.gov.ua/news/use-v-nashij-derzhavi-maye-stati-pomichnikom-veterana-yak-so-85069</a></div>
</article>


<article>
  <h2>Загальний підсумок цих днів – Україна стала сильнішою – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-22</span></div>
  <p>Бажаю здоров’я, шановні українці, українки! Короткий звіт про нашу активність цими днями. Чотири візити: Швеція, Нідерланди, Данія, Греція. Саміт Україна – Балкани. Переговори на полях саміту з Болгарією, Сербією, Хорватією, Чорногорією, Північною Македонією, Молдовою, із Президенткою Єврокомісії. Повертаємося додому з новою політичною підтримкою, новими домовленостями. Територіальну цілісність України всі чітко підтверджують. Літаки для України будуть. Додаткова бронетехніка буде. ППО посилимо. Економіка, наш експорт, європейська та євроатлантична інтеграція. Практично на всіх зустрічах говорили про захист маршрутів експорту через Чорне море та через «коридори солідарності» по суходолу. Дуже важлива домовленість із Грецією, за яку я особливо вдячний прем’єру, – це готовність Греції взяти патронат над відновленням нашої Одеси. Рішення не лише змістовне, а й дуже символічне. Наповнене багатьма історичними та культурними сенсами. Загальний підсумок цих днів – Україна стала сильнішою. Хочу відзначити сьогодні також Люксембург – дякую за приєднання до декларації «Групи семи» щодо безпекових гарантій. Кожен тиждень додає нам нових безпекових можливостей. Дякую всій нашій команді, яка працює заради цього! І ще одне. У Києві відбувся щорічний ветеранський форум. Мав честь відкрити його своїм зверненням. Дуже сподіваюся на те, що всі державні посадовці, які беруть участь у форумі, будуть максимально уважно дослухатися до потреб і пропозицій нашої ветеранської спільноти. Українська політика героїв, тобто українська ветеранська політика, має бути результативною. І буде. Це відповідальність кожного профільного посадовця. Дякую всім, хто воює й працює заради України! Слава Україні!</p>
  <div class="source"><a href="https://www.president.gov.ua/news/zagalnij-pidsumok-cih-dniv-ukrayina-stala-silnishoyu-zvernen-85089">https://www.president.gov.ua/news/zagalnij-pidsumok-cih-dniv-ukrayina-stala-silnishoyu-zvernen-85089</a></div>
</article>


<article>
  <h2>Росія спричинила ізоляцію Криму, ми повернемо для Криму весь світ – виступ Президента на третьому саміті Кримської платформи</h2>
  <div class="badges"><span class="chip">UK</span> <span class="chip">2023-08-23</span></div>
  <p>Шановні пані та панове! Шановні наші гості! Шановні учасники Кримської платформи! Вітаю всіх вас. Честь сьогодні всіх вас зустрічати. Але перш ніж я відкрию цей саміт – це вже третій саміт нашої Кримської платформи, – я хочу розповісти вам про одну дівчину. Вона – громадянка України та кримська татарка. Їй 25 років. У неї дуже тепла, любляча родина. І в родині її ніжно звуть «боджек». Кримськотатарською це означає «комашка». Невелика на зріст, дуже добра й щира донька своїх батьків. Її батько тяжко хворіє. На жаль, у нього рак – рак на останній стадії. Вона пробувала поїхати до батька. Просто щоб підтримати, просто щоб як дитина допомогти. Чи принаймні побачитися. Просто побачитися… Нікому з нас не дано знати, скільки часу життя справді відведено кожному, кожній. Але всі ми знаємо й відчуваємо, що кожен день із нашими близькими – це справжнє щастя. Щастя, якого не можна позбавляти. Цю дівчину звати Леніє Умерова. Вже понад півроку вона перебуває за ґратами. Зараз вона у Москві. У слідчому ізоляторі. І це один із найжорсткіших слідчих ізоляторів Росії. Єдиний зв’язок цієї дівчини Леніє з рідними – це її листи. Короткі листи, які зрідка вдається передати на свободу з-за ґрат. Увесь її так званий злочин перед Росією в тому, що Леніє спробувала проїхати до свого хворого батька в окупований Крим. І тепер Росія хоче присудити їй 20 років тюрми. Звичайній дівчині. І це лише один із численних прикладів репресій окупантів проти українських громадян у Криму, проти кримськотатарського народу – міцного, великого народу, проти мусульманської спільноти Криму. Проти чоловіків і жінок, зовсім юних і людей поважного віку. Вони різні, ці люди. Справді. Хтось журналіст і говорив правду. Для Росії це злочин. Хтось активіст і боровся за правду для свого народу. Хтось просто хотів вільно сповідувати свою віру. Хтось намагався наблизити кінець окупації. І для Росії все це однаково злочини. Як і бажання просто бути зі своєю родиною у своєму рідному Криму, без огляду на окупанта. Шановні учасники, шановні учасниці Кримської платформи! Від нашої з вами солідарності залежить, коли знову будуть вільними і Леніє Умерова, і Наріман Джелял, і Владислав Єсипенко, і Сервер Мустафаєв, і Ірина Данилович, і багато-багато інших людей, справжніх людей, яких Росія позбавила свободи в захопленому нею Криму. Людей, чий дім забрали. Яким ламають життя. Над якими щоденно знущаються. Та які мають право на головне – право жити. Мають право жити вільно. Жити гідно. Жити на своїй рідній землі, жити без окупації і без окупантів. Крим буде деокупований. Як і всі інші частини України, які зараз поки що, на жаль, під окупантами. І коли хтось у світі говорить про це – про нашу територію, яка окупована Росією, щоразу це згадка не про пусту землю. А про землю дітей, про землю батьків. Мільйонів родин, різних людей, різних доль. Життів, які були та які ще мають бути. І будуть. Усі ці життя повинні бути вільними. Україна не торгує територіями, бо Україна не торгує людьми. Крапка на цьому! І кожен, хто тут, хто бере участь у Кримській платформі, хто підтримав Формулу миру, хто прагне завершення злочинної та неспровокованої агресії Російської Федерації, – ви всі утверджуєте, що людське життя – воно безцінне. Це дуже важливо. Я вам дуже й дуже вдячний. Саме такий принцип має бути в основі будь-яких відносин, міжнародних відносин. Життя безцінне. І безцінне міжнародне право, на якому тримається захист життя людини. Пані та панове! Для мене честь оголосити про початок роботи третього саміту Кримської платформи. Цьогоріч на саміті представлені 63 держави, міжнародні організації. Держави Європи та Азії, обох Америк, Африки. Щороку все більше й більше учасників. Більше глобальної згоди, що окупація – це злочин проти міжнародного права. Проти людей. Я дякую всім, хто приїхав в Україну на Кримську платформу, усім, хто братиме участь онлайн за допомогою своїх спеціальних звернень. Особливо відзначу парламентську складову роботи Кримської платформи, яка дає змогу долучитися представникам різних партій із різних країн. Дякую за допомогу вам, Руслане Олексійовичу, що ми долучаємо наших парламентарів, які однаково цінують принцип територіальної цілісності всіх держав, Статут ООН та міжнародний спокій. Це важливо не лише для України, а для багатьох країн. Тих, чиї кордони можуть опинитися під загрозою ворожого вторгнення. Та які мають бути постійно, щоденно міцно захищені від хижацької політики, спрямованої проти миру. Я дякую всім парламентарям, які зараз тут і які братимуть участь у роботі парламентського саміту Кримської платформи, що відбудеться вже восени. Яке основне завдання Кримської платформи? Готувати деокупацію. Ми розуміємо, як повернемося в Крим. Ми розуміємо, скільки кроків треба нам усім зробити. Ми розуміємо, наскільки це непросте, таке важливе завдання. Але ми бачимо цей шлях. За рік, що минув після попередньої зустрічі на нашій Кримській платформі, українські воїни зробили надзвичайні речі. Україна показала, що звільнення нашої землі під час бойових операцій не є випадковістю. Усе заслужено. Це героїзм наших людей і оборонна підтримка від наших партнерів. Я дякую всім партнерам. Сміливість українців і солідарність світу, які працюють на такий бажаний спільний результат. Українські сили рухаються вперед. Попри все, хоч би що хто казав – уперед, і це найголовніше. Ми рухаємося. А коли Росія відступає із захоплених територій, вона просто заплющує на це очі – на свою слабкість. Російське суспільство може заплющити очі й на відхід окупантів із Криму. За рік ми довели, що глобальна стабільність можлива лише за участю України й лише коли російські агресивні наміри програють. Доказ цього – на обідніх столах усіх родин на землі. Коли нам вдалося очистити частину Чорного моря від російських окупантів і запустити наш зерновий експорт морем, продовольчі ціни на світовому ринку знову знизилися. Чорне море – це ключ до світової продовольчої, а отже, і соціальної стабільності. Крим – це ключ до безпеки в Чорному морі. Не можна залишати ключі в руках терористів, і ми не залишимо. Україна має чітке бачення того, як у Криму буде відновлено нормальне, мирне, справедливе, демократичне життя після того, як ми демонтуємо російську тиранію на нашому українському півострові. Всюди, куди заходить Росія, встановлюється верховенство насильства. Ми ж забезпечимо верховенство права. Ми повернемо справжній сенс інфраструктурі Криму. Протягом усієї історії Криму його порти й дороги були пов’язані з Україною й з усім світом. Росія спричинила ізоляцію Криму. Ми повернемо для Криму весь світ. Повоєнна трансформація України забезпечить для Криму такі економічні зміни, які дадуть йому змогу працювати та бути економічно привабливим увесь рік, а не лише в сезон. Ми вже маємо підтримку бізнесів міжнародного, національного, також локального українського рівня, які готові зайти в Крим і почати працювати одразу після деокупації. Це потужні бренди міжнародних готельних мереж, авіакомпаній, банківські бізнеси, технологічні й телекомунікаційні компанії, промислові компанії, це енергетичні компанії. Як частина економіки України Крим буде частиною глобальної економіки, і сьогодні ми робимо перший такий економічний крок. Ми підписуємо перший документ із компаніями, які готові прийти в Крим за Україною. Це відкритий документ, він відкритий для приєднання будь-яких інших чесних бізнесів. Тисячі українських, європейських, глобальних компаній прийдуть у Крим. Уже зараз про готовність інвестувати заявили такі компанії, як Ryanair та Royal Haskoning. Відновлення Криму підтримує Міжнародна асоціація готелів і туристичних організацій, представники якої присутні зараз тут. Я їм вдячний. На саміті – SkyUp/JoinUp, Vodafone, Luxoft, SoftServe, Genesis, Sigma Software, SQUAD, Ribas Group, Edem, Okko, Lifecell, Nokia, Hyatt Ukraine, EPAM, Polski Holding Hotelowy, Fozzy Group тощо – багато таких компаній, я вам усім дуже й дуже вдячний... Які будуть будувати в Криму разом з іншими справжнє, нормальне, сучасне, вільне економічне життя. Діяльність Росії в Криму призвела до того, що знищення екосистем на півострові та в навколишніх акваторіях стало катастрофічним. Замість терористичних баз Криму потрібні національні парки, заповідники. Замість складів боєприпасів для агресії потрібні міжнародні круїзні лайнери. Замість оточених парканами маєтків воєнних злочинців та корупціонерів Криму потрібні нові сучасні громадські простори, нові сучасні технологічні компанії, новий сучасний університет. Лише Україна здатна повернути сучасність у Крим, і завдяки сучасності, завдяки відкритості, завдяки безпеці можна буде гарантувати високу якість життя у Криму. Це буде гідне життя, яке підтримує для Криму кожен, хто підтримує Україну. Шановні пані та панове! У нещодавньому листі Леніє Умерової сказано, що у слів «гідність» і «свобода» немає ціни. І це правда. Вони безцінні. Ціна є у зволікання. Ціна є у страху. Ціна є в намагань заспокоїти агресора ігноруванням анексій. Катастрофічна ціна. Настає час закрити цей рахунок. Вся Україна буде вільною! Я дякую всім, хто тут присутній, дякую всім, хто нам у цьому щоденно допомагає дуже потужно! Слава Україні!</p>
  <div class="source"><a href="https://www.president.gov.ua/news/rosiya-sprichinila-izolyaciyu-krimu-mi-povernemo-dlya-krimu-85121">https://www.president.gov.ua/news/rosiya-sprichinila-izolyaciyu-krimu-mi-povernemo-dlya-krimu-85121</a></div>
</article>


<article>
  <h2>Привітання Президента Володимира Зеленського з нагоди Дня Незалежності України</h2>
  <div class="badges"><span class="chip">UK</span> <span class="chip">2023-08-24</span></div>
  <p>Великий народе великої України, що відзначає сьогодні великий день – День Незалежності! Свято вільних людей. Свято сильних людей. Свято гідних. Свято рівних. Українців та українок. Усіх. В усій нашій державі. Сьогодні ми відзначаємо 32-гу річницю нашої незалежності – незалежності України. Це цінність для кожного з нас. І за це ми боремось. І в цій боротьбі важливий кожен. Бо ця боротьба за те, що важливо кожному. Це – незалежна Україна. У великій війні немає маленьких справ. Немає непотрібних. Немає неважливих. Це стосується і людей, і дій, і слів. Коли ми відзначаємо незалежність України, кожен може відчути в ній себе. Кожен може спитати в себе: а де ти в українській незалежності? А що твого додалося незалежності? А чим ти допоміг незалежності? І сьогодні я хочу присвятити це привітання саме тобі. Тобі, хто дає Україні незалежність. Тобі, воїне! Ти став на захист України. Я дякую кожному солдату й матросу, кожному сержанту й старшині, кожному офіцеру, кожному генералу. Вам – батькові українського воїна, вам – матері українського захисника. Всім українським родинам, які виховали у своїх дітях любов до України й відвагу боронити її щосили. Дякую кожному, хто чекає рідних із фронту, кожному, хто щодня молиться за них, хто телефонує чи пише таке важливе «Як ти?», аби почути таке бажане «Все добре!» Таке цінне «Я тебе кохаю»… «Наш син зробив учора перший крок»… «Доця сьогодні сказала: «Тато»… Кожне слово важливе. І важливий кожен, хто робить так, аби це слово могло бути сказане й почуте. Хто забезпечує в країні зв’язок. Зв’язок між людьми. І це більше, ніж просто комунікація. Це зв&#x27;язок із життям. Слова підтримки. Слова подяки. І, на жаль, слова, які є найбільш болісними на війні: «Його більше немає…» Чимало українців втратили через війну близьких. Герої, завдяки яким ми не втратили України. Я дякую і вклоняюся перед кожним і кожною з них. Минулого тижня я відвідав наші бойові бригади. Командні пункти, пункти розташування бригад. І є те, що об’єднує їх усі. Нашим воїнам допомагає одна додаткова унікальна броня. Броня людяності. Броня щирості. Це дитячі малюнки. Їх можна побачити в кожній бригаді. На стінах, у кімнатах. Малюнки для батька чи брата. Або для солдатів, яких дитина може навіть не знати, але яких підтримує. Підтримує, бо це українські солдати. І це для них – головна мета наступу, де кожен крок уперед такий важливий, але крок назад такий неможливий. Бо позаду – саме ви, наші діти. Українські діти, саме ви, хто створює ці малюнки. І я хочу сказати тобі – кожному хлопчику й кожній дівчинці: ти не уявляєш, наскільки це важливо, коли ти підтримуєш наших бійців. Я дякую тобі! Я дякую кожній українській матері, для якої наша держава є й залишиться домом. Попри те, що через війну довелося поїхати. І коли в будь-якій країні мама дає своїй дитині книжку українською, щоб дитина не втратила себе й свого, коли мама вчить української, коли переживає за Україну й чекає новин з України, чекає, щоб можна було повернутися, – це найважливіше. Бо ви важливі. Всі українці! Хоч би де довелося зараз бути. Я хочу подякувати всім українським учителям, які працюють, які змогли працювати навіть онлайн. Які будують освічене майбутнє навіть там, де ворог зруйнував школи. І кожен, хто творить дива наживо. Тисячі українських медиків, які рятують тисячі життів. Українські лікарі. Медичні сестрички. Медичні брати. Бойові медики. Ті, хто 24/7 не відпускає життя й бореться за нього. Незалежно від того, чи є сирена повітряної тривоги. Незалежно від того, чи є «приліт». Незалежно від того, чи ти на фронті, чи ти в цивільному житті… Я дякую вам! Дорогий народе України! Минулої зими ми пережили масовані ракетні атаки, загрозу блекауту. Були різні моменти. Коли міста стояли в темряві. Коли був холод. Була й незламність. І коли наші люди працювали й повертали світло, тоді було й гучне «Слава Україні!», «Слава українським електрикам!», підіймали келихи за ППО та наших енергетиків. І це абсолютна правда. Наші енергетики працювали цілодобово. Під час повітряних тривог. Іноді – під обстрілами. Завжди – у небезпеці. Завжди – знаючи, як світла чекають у лікарнях, на оборонних підприємствах. І як світла й тепла чекає кожна родина. Але, на жаль, є родини, які не дочекалися додому батька, сина, брата… Звичайного електрика, працівника ремонтної бригади, рятувальника, поліцейського, пожежника… Всіх, хто загинув під час виконання службових обов’язків. Хто допоміг зробити найважливіше – не дозволив російській темряві зламати нас, нашу державу, нашу свободу, нашу незалежність. І у світлі, і в темряві з нами були наші новини. Наші українські журналісти. З нами була правда. І світ чув Україну. Я дякую всім, хто поширює правду про Україну й про цю війну – різними мовами світу. Але окремо я хочу сказати сьогодні про тих, про кого поки не можна говорити в новинах, чиї імена відомі небагатьом, але чия робота помітна всім. Наші ракети. Українські снаряди. Наші гармати. Українські дрони: «лелеки», «фурії». Морські дрони, «нептуни», «корсари», «стугни». Ми виробляємо все це. Українці виробляють усе це. І коли ми пишаємося, що потопили флагман ворожого флоту – крейсер «Москва», коли радіємо влучанням по Кримському мосту, тоді ми дякуємо й тим, про кого зараз теж не скажеш, імен не назвеш, але про кого в майбутньому напишуть книжки, обов’язково знімуть кіно. Про тих, кого я нагороджую закритими указами й хто здійснює найскладніші операції. Дякую вам! Ви всі важливі! Як і кожен із тих, хто не має права на помилку. Хто розміновує наші території – наші міста й села, наші поля. Хто засіває поля попри обстріли. Хто попри обстріли збирає врожай. Хто доставляє його по країні, щоб у нас був хліб. Хто попри небезпеку везе українське зерно залізницею, дорогою, морем у багато інших країн, аби у світі не було голоду. Важливий кожен, хто працює й дає роботу іншим. Сплачує податки, за які забезпечуються військо, оборона, рух уперед і майбутня перемога. Кожен, хто організовує збори й підтримує вогонь волонтерства, цієї щирої української єдності. Кожен, хто знаходить і привозить усе те, що так потрібно в окопах. Кожен, хто тренує наших воїнів. Хто здобуває славу Україні спортивними перемогами. Хто відчинив двері власного дому й прихистив тих, хто втратив свою домівку. Я дякую вам! Ті, хто народжує для українців рядки, що мотивують, кладе їх на прекрасну музику, виконує ці пісні для бійців на фронті, для поранених у госпіталі, на благодійних концертах у світі. У світі, який бореться пліч-о-пліч із нами. З Україною. Важливий кожен, хто пережив окупацію. Хто тримав на площах український прапор. Хто досі в окупації, але тримає наш стяг так, щоб окупант не знайшов. Хто чекав і хто дочекається України. Кого було поранено, хто втратив кінцівки, але не втратив себе. І головне, що ми всі тебе не втратили. Хто пережив полон. У кого забрали свободу, але не волю. Хто не втратив України в собі. Хто повернувся й продовжує битись. І ті, хто повернеться. Обов’язково. Всі, хто довів: усі потрібні, усі важливі – і люди, і дії, і слова. Бо ми всі зробили так, що коли один говорить: «Слава Україні!», весь світ відповідає: «Героям слава!» З Днем Незалежності, Україно! Слава Україні!</p>
  <div class="source"><a href="https://www.president.gov.ua/news/privitannya-prezidenta-volodimira-zelenskogo-z-nagodi-dnya-n-85145">https://www.president.gov.ua/news/privitannya-prezidenta-volodimira-zelenskogo-z-nagodi-dnya-n-85145</a></div>
</article>


<article>
  <h2>Незалежність із наших рук ми не випустимо й дамо Україні таку силу, щоб перемагати завжди – виступ Президента Володимира Зеленського на Софійській площі з нагоди Дня Незалежності </h2>
  <div class="badges"><span class="chip">UK</span> <span class="chip">2023-08-24</span></div>
  <p>Дорогий український народе! Гості України, наші друзі. Панове президенти! Пане Прем’єр-міністре! Представники дипломатичного корпусу! Сьогодні всі ми разом святкуємо 32-гу річницю української незалежності. 32 роки безперервної незалежності, яка триватиме й далі. Яку не дамо розірвати. І яку українці не випустять зі своїх рук. Тут, у самому центрі нашої столиці, є багато свідчень того, наскільки давньою є історія української державності. І є не менше пам’яті, на жаль, як українська державність втрачалася. Як українцям доводилося воювати за свободу й незалежність проти загарбників. Як нашому народу завжди вистачало героїзму й сміливості, але інколи бракувало єдності. Як українцям доводилося битися проти загарбників. Як, на жаль, іноді загарбникам вдавалося стати окупантами. Як вони ламали життя цілих поколінь нашого народу. І як поколіннями українці боролися за свою землю та волю. І як виборювали волю. Як перемагали. Як зберегли себе. Зберегли Україну. І змогли зробити українську незалежність безперервною. Шановні присутні! Я прошу вас зараз ушанувати хвилиною мовчання пам’ять українських героїв різних часів, які боролися за свободу й незалежність України та віддали свої життя за неї. Дякую. Дорогий народе! Українську незалежність з українських рук ми не випустимо. Ми всі обʼєднані цим відчуттям. Пам’ятаємо, через що пройшов український народ. Бачимо, що загрожує. Б’ємося з ворогом. І знаємо, що ми вміємо. Уміємо перемагати! І переможемо! Українські діти на українських площах і вулицях так само святкуватимуть українську незалежність. Наші онуки святкуватимуть. І їхні онуки. Так само разом із друзями нашої держави. Із союзниками та партнерами України. Яких Україна сама собі обиратиме. Завжди вільно. І більше ніколи не буде пауз в українській історії. Ми дамо Україні таку силу, якої достатньо, щоб перемагати завжди. І будемо жорстко ставитися до всіх, хто намагається розбити зсередини, розпродати, послабити силу українську. І будуть відповідні законодавчі ініціативи. Найближчим часом. Ми будемо берегти нашу єдність. Коли Росія вдерлася з повномасштабною війною, жодного дня не було такого, щоб Україні бракувало єдності. І тому жодної можливості в Росії не було, щоб використати щось у нас проти нас, проти України. Все зараз – тільки для України. Україну чує світ. Підтримує. Світова більшість – з Україною. Допомагає. Але хоч би що відбувалося у світі, Україна має бути в силах захистити себе. Завжди. У нашої держави довгий час не було потрібних оборонних виробництв, і тепер вони є. Я дякую всім, хто їх сьогодні розвиває. І створимо більше. У сміливості наших воїнів довгий час не було досвіду використання найкращої світової зброї, і тепер наша держава дає українським воїнам таку зброю. І я дякую всім, хто з нею нам допомагає. Довгий час Україну намагалися штучно розділити на табори, щоб нашій державі було неможливо увійти в потрібний альянс. Українська сміливість заслуговує бути тільки в найкращих світових альянсах. Україна заслуговує бути серед лідерів світу. І буде! Наша держава вже гарантує спільну європейську безпеку. Така безпека неможлива без вашої міцності, українські воїни. Без потенціалу України. Без свободи та праці всієї нашої держави, усіх наших людей. Наш спільний європейський дім без України може бути лише незавершеним довгобудом. І я дякую кожному лідеру, який це розуміє. Сьогодні в ранковому зверненні з нагоди Дня Незалежності України я подякував усім, хто робить українську незалежність такою міцною, щоб вона була однією з основ європейської незалежності. Я подякував нашим воїнам. І кожному громадянину України – усім, для кого громадянство – це не лише паспорт. Хто працює заради України й наших людей. Я подякував нашим українським учителям, медичним працівникам, бойовим медикам, волонтерам, рятувальникам, саперам, пожежникам, поліцейським, енергетикам. Усім, хто підтримує дух українців. Нашим талантам. І всім, хто виробляє для України зброю. Хто забезпечує для України транспорт. Хто молиться за українців. Нашим фермерам. Українському бізнесу, який сплачує податки та створює робочі місця. Українська сила – завжди в людях. У дорослих і дітях. У всіх. У всіх, хто дбає про Україну. Одне про одного. І про незалежність. І неможливо зібрати на одній площі весь наш народ, щоб подякувати. Але сьогодні тут, на цій площі, – українці та українки, які заслуговують на особисту подяку. І для мене честь зараз вручити вам державні нагороди України з нагоди Дня Незалежності України. Шановні присутні! Шановні пані та панове! Сьогодні з нами тут – партнери України. Гітанас, пан Президент Литви. Потужний друг України. Захисник свободи. Йонас, пан Прем’єр-міністр Норвегії. Лідер, який заслуговує бути взірцем для інших керівників держав. Пан Президент Португалії. Я дякую вам, пане Президенте, за справді сердечне тепло, із яким португальський народ прихистив наших людей на початку війни. Пане Голово Президії Боснії і Герцеговини. Вперше в Україні, але щиро з Україною. Схід, північ, захід і південь Європи. Нашого спільного дому. Нашу Європу справді багато що об’єднує. Але головне – це повага. Повага до людей. Повага до свободи. Повага до сміливості. І повага до України. І я вітаю тебе, Україно, із Днем Незалежності! Слава Україні!</p>
  <div class="source"><a href="https://www.president.gov.ua/news/nezalezhnist-iz-nashih-ruk-mi-ne-vipustimo-j-damo-ukrayini-t-85157">https://www.president.gov.ua/news/nezalezhnist-iz-nashih-ruk-mi-ne-vipustimo-j-damo-ukrayini-t-85157</a></div>
</article>


<article>
  <h2>Завдання – максимальне наближення моменту, коли F-16 допоможуть нам тримати якнайдалі російських терористів – звернення Президента України</h2>
  <div class="badges"><span class="chip">UK</span> <span class="chip">2023-08-25</span></div>
  <p>Бажаю здоров’я, шановні українці, українки! Короткий звіт за цей день. Усі домовленості, які ми привезли додому від наших партнерів, уже почали реалізовувати. Передусім літаки F-16. Завдання очевидні. Міжнародники – це максимальне розширення тренувальних місій. Військові – максимальне прискорення підготовки інфраструктури, відправлення пілотів, інженерів – повне забезпечення готовності України. І всі разом – максимальне наближення моменту, коли F-16 допоможуть нам тримати якнайдалі російських терористів. Провів сьогодні нараду за підсумками візитів. Тривалу нараду. Питання координації саме щодо літаків. Підготовка нових оборонних пакетів – саме з таким наповненням, яке потрібне нашим воїнам і про яке вони мені говорили, коли відвідував фронт. Готуємо й нові наші міжнародні заходи на осінь, нові кроки у відносинах із партнерами, які мають посилити Україну. Осінь буде насиченою з погляду нашої дипломатії. До речі, вчора вже пізно ввечері провів розмову з Президентом США Байденом. Хороша розмова. Подякував за привітання з Днем Незалежності. Обговорили, як іще посилимо свободу. І маємо нову вагому домовленість: Америка долучиться до підготовки пілотів та інженерів F-16. У цьому та інших напрямках будуть іще новини. Дякую! Прийняв сьогодні в Києві міністра закордонних справ Туреччини. Важлива зустріч. Це й безпековий компонент, і наша спільна дипломатична робота, і принципові гуманітарні речі, які робимо разом. Зокрема, це звільнення наших людей із російського полону. Говорили про Формулу миру та підготовку Глобального саміту миру. Про ситуацію, яка склалася через підлі російські удари по зерновому експорту в Чорноморському регіоні. Очевидно, що це удари по глобальній безпеці. Прораховані. Націлені на провокацію криз у різних регіонах планети. І разом з Туреччиною ми можемо крок за кроком повертати безпеку, що вже неодноразово доводили. Вірю, зробимо разом іще більше. Вже готуємось і до наступного тижня. Будуть деякі спеціальні внутрішньополітичні наради. Вони вже заплановані. Щодо законодавчих рішень... Те, що точно убезпечить нашу державу від усіх, хто намагається послабити її, хто думає, на жаль, не про Україну, хоч і обіймає посади в державній системі. Сила України не має альтернатив. І, звичайно, наші воїни. Десантники «Вісімдесятки», які потужно б’ються на Бахмутському напрямку. 68-ма окрема єгерська бригада, яка знищує окупантів на Лиманському напрямку. 12-та бригада оперативного призначення Національної гвардії, яка дає потрібні Україні результати на Кремінському напрямку – дякую вам! 46-та окрема аеромобільна бригада ДШВ – дякую за вашу міць на Оріхівському напрямку. 59-та окрема мотопіхотна бригада – це Донецький напрямок, дуже, дуже ефективні. Дякую! І наші ракетники: 27-ма реактивна артилерійська бригада імені отамана Калнишевського та 107-ма реактивна артилерійська Кременчуцька бригада – дякую вам, воїни, за особливу влучність на Запорізькому напрямку! Слава всім, хто б’ється та працює заради України! Слава Україні!</p>
  <div class="source"><a href="https://www.president.gov.ua/news/zavdannya-maksimalne-nablizhennya-momentu-koli-f-16-dopomozh-85193">https://www.president.gov.ua/news/zavdannya-maksimalne-nablizhennya-momentu-koli-f-16-dopomozh-85193</a></div>
</article>


<article>
  <h2>Справжня міцність є лише в тих держав, які вміють захищати власне небо та шанують власну авіацію – звернення Президента України</h2>
  <div class="badges"><span class="chip">UK</span> <span class="chip">2023-08-26</span></div>
  <p>Дорогі українці, українки! Уже 30 років в останню суботу серпня своє професійне свято відзначають працівники, працівниці української авіації – і військової, і цивільної. Пілоти, інженери, усі, хто в авіагалузі, в авіавиробництві, в авіатранспорті. Усі, хто робить Україну однією з міцних країн. Бо справжня міцність є лише в тих держав, які вміють захищати власне небо, шанують власну авіацію. Зараз, цього року Україна має зробити всю необхідну роботу, щоб у нашому небі зʼявились F-16. І це стане новим рівнем української військової авіації. І це наблизить повернення цивільної авіації в українське небо, бо наблизить перемогу й дасть Україні більше безпеки. Є з чим привітати в цей День авіації. Є за що подякувати. І я вдячний. Ми всі вдячні. Але на жаль, сьогодні самих лише цих слів недостатньо. Вчора в небі над Житомирщиною сталася катастрофа. Троє льотчиків загинули. Серед них – Андрій Пільщиков, позивний – Джус. Український офіцер, один із тих, хто дуже допомагав нашій державі. Дуже. Мої співчуття рідним і близьким, усім, хто знав хлопців. Триває розслідування того, що сталося. Про деталі говорити зарано. Звичайно, будуть зʼясовані всі обставини. Звичайно, Україна ніколи не забуде кожного, хто захищав вільне небо України. Вічна памʼять! Хочу сказати сьогодні ще кілька слів. Перше – наші воїни. На Бахмутському напрямку – усі, хто бʼється в районах Кліщіївки, Андріївки, Курдюмівки. Авдіївський напрямок. Марʼїнка. Мелітопольський напрямок – зокрема, Роботине. Дякую вам за міцність, воїни! Друге – наші партнери. Станом на сьогодні вже більше 20 держав приєдналися до декларації «Групи семи» щодо безпекових гарантій Україні. Наша команда працює далі. Зараз майже 30 загалом, разом із «Сімкою». Буде більше. Розпочали переговори з Канадою щодо двостороннього документа про безпекові гарантії. Раніше розпочали з Америкою та Великою Британією. Це дасть Україні значно більше можливостей. Дякую кожному й кожній, хто працює заради цього! І третє – наші емоції. Не варто давати емоціям взяти гору. Ніде й ні в чому. А особливо між нами, усередині суспільства, між українцями. Будь ласка, дбайте одне про одного. І встигайте подякувати всім, хто допомагає обороні, усім, хто допомагає Україні. Захищаємо нашу державу, абсолютно раціонально йдемо вперед і наближаємо нашу перемогу – перемогу України. Слава Україні!</p>
  <div class="source"><a href="https://www.president.gov.ua/news/spravzhnya-micnist-ye-lishe-v-tih-derzhav-yaki-vmiyut-zahish-85213">https://www.president.gov.ua/news/spravzhnya-micnist-ye-lishe-v-tih-derzhav-yaki-vmiyut-zahish-85213</a></div>
</article>


<article>
  <h2>Протягом тижня будуть рішення, які дадуть нам змогу ще посилити наших воїнів – звернення Президента України</h2>
  <div class="badges"><span class="chip">UK</span> <span class="chip">2023-08-27</span></div>
  <p>Бажаю здоров’я, шановні українці, українки! Після завершення цього тижня – іще одного тижня нашої української сили – час підбити підсумки. Підсумки нашої з вами вдячності. Тим українцям і українкам, які за минулі сім днів відзначилися найбільше в захисті життя та України. Наші воїни, наші рятувальники. Солдат Ярослав Бевз – воїн 47-ї окремої механізованої бригади. Один із перших у складі штурмової групи зайшов та закріпився в Роботиному на Запоріжжі. Саме він повернув український прапор на розбиту росіянами школу в цьому селі. Дякую, Ярославе Дякую всім твоїм побратимам! І всім іншим нашим воїнам різних звань із різних підрозділів, хто робить усе можливе, щоб наш прапор був на всіх своїх законних місцях на всій території нашої держави! Наші бойові медики – дякую за ваш героїзм, за кожне врятоване життя наших бійців! Сьогодні відзначу солдата Яну Хвостікову, санітара лікувального відділення медичної роти, та молодшого сержанта Тетяну Святець, медичну сестру, 47-ма бригада. Дякую вам! Солдат Данило Марущак, командир танка із 53-ї окремої механізованої бригади. Воює на околицях Авдіївки. Сміливо воює. Та влучно. Дякую! Старший матрос Олександр Носаль. 37-ма окрема бригада морської піхоти. Дякую за відважність, Олександре! Молодший сержант Володимир Макаревич, оператор дронів, дуже результативний. 46-та окрема аеромобільна бригада. Дякую, Володимире, за кожне влучання! Старший лейтенант Володимир Фомін, воїн-артилерист 36-ї окремої бригади морської піхоти. Дякую за системне й потужне знищення окупантів! Наші спецпризначенці: молодший лейтенант Ярослав Ращупкін, старший сержант Семен Денисенко і молодший сержант Сергій Болотний. Хлопці діють на Півночі нашої держави, захищають Україну від російських диверсантів. Дякую вам за ваш захист нашої Сумщини! Окремо хочу відзначити воїнів, які захищають українців від «шахедів». Дякую кожному й кожній! А особливо відзначу старших солдатів Олену Климову, Олександра Кияшка, солдата Віталія Вовлошина. Дякую вам за злагодженість дій та успішне ураження цілей! Наші рятувальники, працівники ДСНС із різних регіонів України. Зокрема, Одеська область. Ті, хто брав участь у ліквідації наслідків атак терористів на критичну інфраструктуру. Головні майстер-сержанти служби цивільного захисту Михайло Шишман та Петро Станков, майор служби цивільного захисту Валентин Салі – дякую вам! Дніпропетровська область. Головні майстер-сержанти служби цивільного захисту Максим Веклич та Ігор Тарасенко, старший лейтенант служби цивільного захисту Сергій Макаренко. Особисто евакуювали поранених із будівлі зруйнованого автовокзалу в Дніпрі після російського удару та врятували людину з-під завалів. І це лише один з епізодів їхньої роботи. Я дякую за порятунок українців! Запорізька область, дуже важкий напрямок. Сержанти служби цивільного захисту Олександр Цигипа та Сергій Панченко – дякую вам, хлопці, за роботу в Оріхові. Сержант служби цивільного захисту Євгеній Пузанов та капітан служби цивільного захисту Олег Новохатько – дякую! Обидва відзначилися роботою в місті Гуляйполе після російських обстрілів. Рятували життя. І сьогодні – без імен, без деталей, – але є за що відзначити наших розвідників та спецслужбовців. Особовий склад ГУР та СБУ. Увесь. Справді молодці! Пишаюся нашими воїнами! Пишаюся нашим народом! Протягом тижня, як і завжди, будуть засідання Ставки. Порядок денний уже визначено. Зокрема, будуть рішення, які дадуть нам змогу ще посилити наших воїнів. Військовому командуванню – активніше готувати інфраструктуру для нових українських літаків. Дипломатам – активніше просувати в комунікації з партнерами все те, що потрібно саме нашим воїнам. У кожному з підрозділів запити дуже чіткі. Саме такими мають бути й результати української дипломатії. Слава всім, хто захищає Україну та українців! Слава Україні!</p>
  <div class="source"><a href="https://www.president.gov.ua/news/protyagom-tizhnya-budut-rishennya-yaki-dadut-nam-zmogu-she-p-85221">https://www.president.gov.ua/news/protyagom-tizhnya-budut-rishennya-yaki-dadut-nam-zmogu-she-p-85221</a></div>
</article>


<article>
  <h2>Наша «оборонка» даватиме більший результат – звернення Президента України</h2>
  <div class="badges"><span class="chip">UK</span> <span class="chip">2023-08-28</span></div>
  <p>Бажаю здоровʼя, шановні українці, українки! Сьогодні був довгий і змістовний день нарад і зустрічей. Міжнародні заходи, наша комунікація, український порядок денний. Короткий звіт. Головне, звісно, Ставка. І про те, що робимо зараз, і про те, до чого маємо бути готові. Перше – передова. Передусім Купʼянський напрямок, ключові точки Донеччини – Бахмут, Авдіївка, Марʼїнка, південні напрямки, зокрема, Оріхівський. Доповіді генералів Залужного, Сирського, Тарнавського. Доповідь очільника ГУР щодо планів окупантів. Відповімо на їхні наміри. Обов’язково. І так, як вони не очікують. Кілька доповідей урядовців, військових щодо укріплення наших прикордонних регіонів, питання фінансів для цього вирішені. Була окрема нарада щодо нашого українського виробництва зброї. Мінстратегпром, «Укроборонпром», керівники вітчизняних виробництв. Гармати, які зроблені в Україні. Снаряди, які зроблені в Україні. Дрони, ракети, бронетехніка. Максимально збільшуємо обсяги виробництва. Україна це може. Фінансування є. Наша «оборонка» даватиме більший результат. На наступну Ставку – два завдання. Перше: звіт щодо підготовки до зими. Різні аспекти, зокрема безпекові. Друге: програма підготовки до застосування нових бойових літаків. Політично вже все зроблено. Домовленості є. Ключове тепер – це якісно та швидко підготувати інфраструктуру. І це вже військове завдання. І ще одне. Була доповідь правоохоронців щодо перевірки роботи ВЛК по всій країні. Виносимо це питання на РНБО – звіт та рішення представимо суспільству. Я дякую всім, хто працює заради України! Слава кожному нашому воїну! Слава Україні!</p>
  <div class="source"><a href="https://www.president.gov.ua/news/nasha-oboronka-davatime-bilshij-rezultat-zvernennya-preziden-85233">https://www.president.gov.ua/news/nasha-oboronka-davatime-bilshij-rezultat-zvernennya-preziden-85233</a></div>
</article>


<article>
  <h2>Бути достойними шляху, яким іде Україна, – це обовʼязок – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-29</span></div>
  <p>Дорогі українці, українки! Сьогодні особливий день. День памʼяті. День усіх наших захисників, захисниць, які загинули в боях заради України з 14-го року, з 24 лютого. Сини, доньки. Батьки, матері. Брати, сестри. Друзі. Колеги. Знайомі. Побратими. Багатьом з українців сьогодні є кого згадати, чию памʼять ушанувати. Багато хто з нас сьогодні подумки був із тими своїми близькими, рідними та друзями, хто зараз воює. Хто зараз щодня, щогодини ризикує своїм життям заради України. Кожен такий день – це нагадування для всього нашого народу. Для кожного, хто працює на державу. Нагадування, чим заповнене все, що є нашою державою. Українські родини, чиї сини та доньки загинули в боях. Для них, для батьків українських героїв, синьо-жовтий прапор України – це тепер нагадування про рідну дитину, про її подвиг заради держави. Дитина, чий батько загинув на фронті, захищаючи Україну… Кохані, яким більше не зустрітися, бо війна забрала життя, яке стало життям України… Усе, що є нашою державою, і всі, хто є нашою державою – кожна інституція, кожен посадовець, – повинні відчувати, яка Україна за ними. Скільки болю в її серці. Скільки відваги в неї. Яка памʼять про людей, яких більше немає. Що тепер у її символах. Та як по-іншому люди сприймають тепер усе, що принижує Україну, її силу та сподівання. Бути достойними шляху, яким іде Україна, – це обовʼязок. Давати Україні більше сили. Більше можливостей. Обовʼязок. Бути небайдужими до кожного й кожної, хто поруч із тобою. Підтримувати. Дбати про людей. І завжди наближати результат. Головний результат для України. Україна має перемогти. Для всіх це головне. Щоб не відводити очей від поглядів на фотографіях воїнів на Стіні памʼяті, на інших меморіалах. Я дякую всім, хто працює заради України, хто бʼється заради України саме так: достойно, сміливо, міцно. Слава всім нашим воїнам! Слава нашому народу, народу України! Вічна памʼять усім, хто віддав своє життя заради України. Слава Україні! Героям слава!</p>
  <div class="source"><a href="https://www.president.gov.ua/news/buti-dostojnimi-shlyahu-yakim-ide-ukrayina-ce-obovyazok-zver-85249">https://www.president.gov.ua/news/buti-dostojnimi-shlyahu-yakim-ide-ukrayina-ce-obovyazok-zver-85249</a></div>
</article>


<article>
  <h2>Жодних черг: цифровізація роботи ВЛК – це дуже важливо – звернення Президента України</h2>
  <div class="badges"><span class="chip">UK</span> <span class="chip">2023-08-30</span></div>
  <p>Бажаю здоровʼя, шановні українці й українки! Звіт за день. Перше – РНБО. Сьогодні провів засідання. Як і говорив раніше, питання єдине – ВЛК. Зараз триває перевірка військово-лікарських комісій по всій країні. Скоро правоохоронці її завершать. І вже є кілька висновків. Потрібно перевірити значний масив рішень ВЛК щодо інвалідності та непридатності до військової служби, які були ухвалені після 24 лютого. Сьогодні на РНБО була представлена відповідна статистика. Є приклади областей, де після лютого минулого року вдесятеро зросла кількість зняття з військового обліку через рішення ВЛК. Абсолютно зрозуміло, що це за рішення. Корумповані рішення. Та й у межах кримінальних проваджень, які тривають зараз щодо працівників ВЛК та МСЕК, видно ще краще, скільки рішень могло бути сфальшовано. Вже є чітко встановлені правоохоронцями необґрунтовані рішення ВЛК. Зафіксовані конкретні докази. В закритому режимі це представлено. Різні регіони країни, різні ТЦК, різні посадовці. Хабарі від 3 до 15 тисяч доларів. Будуть відповідати. Окремо буде проаналізований і перелік тих, хто поїхав за кордон завдяки очевидно сумнівним рішенням ВЛК. Насамперед завдяки рішенням тих, хто вже спійманий на хабарях. Ідеться щонайменше про тисячі осіб. Вирішимо й те, із чим звертаються майже всі командири на місцях, – поняття так званої обмеженої придатності. Дуже довго це поняття давало змогу маніпулювати в питаннях комплектації підрозділів. Зокрема, бойових бригад. Усе, що стосується придатності чи непридатності до військової служби, повинно бути максимально чітким. Щоб і людина розуміла, як вона може допомогти обороні, і щоб у підрозділах була ясність, ким їх будуть комплектувати. І дуже важлива річ – цифровізація роботи ВЛК. Жодних черг. Жодних блукань заради того, щоб знайти чи підписати потрібний папірець. Це все можна забезпечити на електронному рівні та присутністю потрібного військового саме там, де проходить ВЛК, якщо це в цивільному медичному закладі. Урядовці завершать цю роботу щодо цифровізації. І потрібна повна доступність в усіх областях цивільної медичної системи для проходження ВЛК. Деякі регіони, наприклад Волинь, на сто відсотків забезпечили це. А інший приклад – у Києві майже нічого не зроблено, щоб люди могли проходити ВЛК у цивільних закладах медицини. Тому військове командування, медична сфера, всі рівні влади повинні працювати максимально активно, щоб розв’язати це питання. Друге за сьогодні – наш міжнародний порядок денний. Дуже активно готуємося до перемовин і зустрічей, які заплановані на вересень. Провів наради з міжнародниками, із нашими послами у відповідних країнах. Чітко бачимо, з якими лідерами маємо зустрітися та переговорити, а також які результати маємо принести Україні. Третє – Євросоюз. Провів велику нараду з представниками парламенту, з урядовцями, нашими міжнародниками щодо нашої готовності до відкриття переговорів про членство із Євросоюзом. Виконання рекомендацій. Необхідні законопроекти, які вже підготовлені та які потрібно проголосувати в парламенті. 226 голосів за кожне рішення для України у Євросоюзі – це обов’язок. І ще кілька речей. Формула миру. Сьогодні відбулася нова зустріч із представниками дипломатичних установ щодо реалізації Формули миру. Андрій Єрмак її провів. І сьогодні було ще плюс 11 дипломатів – загалом вже понад 70 дипломатичних представництв залучені. Це дуже хороша динаміка. І може бути ще більше держав-учасниць. Світова більшість буде з нами. Формула миру задумана так, щоб кожна країна та кожен лідер могли проявити свої можливості заради спільного результату, заради справедливого та стійкого миру. І наша ППО. Я дякую кожному воїну, які щодня й щоночі захищають українське небо. Дуже активно працюємо над тим, щоб забезпечити для України нові системи протиповітряної оборони. Зараз не час говорити публічно про деталі, але з різними нашими партнерами тривають переговори про додаткові системи ППО. Крок за кроком наближаємо цей успіх для України. Слава всім, хто б’ється й працює заради України! Я дякую всім у світі, хто допомагає! Слава Україні!</p>
  <div class="source"><a href="https://www.president.gov.ua/news/zhodnih-cherg-cifrovizaciya-roboti-vlk-ce-duzhe-vazhlivo-zve-85265">https://www.president.gov.ua/news/zhodnih-cherg-cifrovizaciya-roboti-vlk-ce-duzhe-vazhlivo-zve-85265</a></div>
</article>


<article>
  <h2>Кожен результат України – це освіта конкретного українця й українки – виступ Володимира Зеленського з нагоди 125-ї річниці заснування НТУУ «Київський політехнічний інститут імені Ігоря Сікорського»</h2>
  <div class="badges"><span class="chip">UK</span> <span class="chip">2023-08-31</span></div>
  <p>Слава Україні! Впізнаю українців. Я справді радий бути тут сьогодні. Спочатку декілька слів – вони, напевне, більш офіційні, але з відповідним змістом, який я хотів би донести. А потім поспілкуємось у такому форматі – вашому форматі. Радий бачити й вітати вас із дуже важливим, на мій погляд, днем – із 125-річчям Київської політехніки. 125 років для університету – це юність. Але, хоч ваш університет… хоч він і юний, Національний технічний університет добре відомий у світі й має славу у різних країнах, чиї люди навчалися тут. А головне – університет здобув те, що зараз так важливо для всіх українців, – довіру. Університет здобув довіру. І це заслужена довіра. Бо університет справді міцний. Я дякую вам, що ви підтримуєте міцність і славу Київської політехніки! Різні часи були для університету. Як і загалом різні часи для України. Зараз, у час такої війни, особливо складно. Але, хоч би як було складно та хоч би якими були часи, все одно залишається незмінним те, що освіта має значення. Знання, освіченість, реальна компетентність людини – у хороші часи без цього майже неможливо виграти в конкуренції з іншими, а в часи важкі без цього не буває перемог. Я наведу кілька прикладів. Щодня є новини про чергову «бавовну» десь там, на території агресора. Різні випадки. Іноді вони дуже гучні, іноді менш гучні. Але всі вони дають трохи більше відчуття справедливості. Бо війна з її наслідками повертається назад – повертається до агресора. Наші люди цінують відчуття справедливості. Цінують те, що агресор не залишається безкарним. І коли гілочки бавовни стоять тут, у Києві, у кримськотатарських кафе, це символізує якраз таке задоволення від відчуття справедливості. Але що в основі цього? Щоб справедливість поверталася, чиїсь знання – саме знання – повинні спрацювати. І спрацювати знання повинні на результат. Крейсер «Москва» пішов на дно, бо спрацювали компетенції тисяч українців і українок – абсолютно: від розробників і виробників відповідної зброї, ракет до конкретних воїнів, які здійснили цю операцію. Кожне бойове застосування наших морських дронів – це факт, що спрацювала освіта багатьох людей, які створили дрони. Люди, які цими дронами, керують, які забезпечують існування такої нашої сучасної нової сили. У нас тепер є виробництво гармат, якого не було раніше в державі. Потрібних снарядів. Кожен такий результат України – це освіта конкретного українця, конкретної українки. І, до речі, багато хто з них здобув освіту саме тут, у вас, у Київській політехніці, та в інших українських відповідних технічних вишах. Є ще один приклад. Може здаватися, що зовсім інший, але він теж, зокрема, про освіту. Путін раніше любив закордонні візити. Зараз боїться поїхати кудись далі Геленджика. І реально боїться поїхати навіть туди, де його ще досі готові приймати. На жаль, ще є такі країни, однак... Чому боїться, у чому причина? Серед іншого в тому, що є ордер на його арешт від Міжнародного кримінального суду. Який може бути реалізований у різні моменти – абсолютно справедливо – у різних країнах… Що в основі цього ордера? Це й принциповість команди Міжнародного кримінального суду. Це й робота багатьох людей і в Україні, і в МКС, і з країн-партнерів – усіх тих, хто фіксує російські злочини війни, хто займався юридичним, комунікаційними елементами, щоб світ визнав злочинною російську депортацію українських дітей. Ані таких інституцій, які працюють на захист від російського зла, ані такої принциповості, як цей ордер, ані такої чіткої роботи із фіксації скоєного Росією не було б без належної професійної освіти. І це факт. Третій приклад. Ми зараз захищаємось у принципово новій війні. Саме український захист і українська перемога у війні будуть наукою для інших народів, як оборонятися, як зберегти життя. Це стосується і війни дронів – усі у світі вже роблять висновки. Тактики на полі бою. Кіберзахисту. Війни гібридної, інформаційної війни. Світ бачить, яка техніка спрацьовує. Які рішення допомагають. Що реально посилює захист, що посилює оборону. Та як світ чує Україну, сприймає правду про цю війну, підтримує нас… Це багато тисяч технічних, управлінських, технологічного, різного характеру рішень, які спрацювали заради України. Якби українці не були… справді не були освіченою нацією, якби соціальна компетентність наших людей не була такою високою, якби ми, ви не були налаштовані на інновації та готові до максимально відкритого діалогу зі світом заради своєї держави, заради оборони, доля України могла б бути подібною до того, що переживають інші народи, чия незалежність втрачена. Повернути незалежність дуже складно – багато історичних прикладів. Майже неможливо. І Україна вистояла. І Україна продовжує жити. Україна захищається. Україна повертає своє. Завдяки цим знанням сучасності. Завдяки сміливості. Завдяки єдності. Завдяки зброї. Це факт. Завдяки підтримці світу. Але й завдяки тому, що кожен із цих елементів працює на ґрунті освіти. І хай Україна стає сильнішою разом із нашою українською освітою. І з вашою політехнікою, з усіма вишами – я всім цього бажаю, з ідеями й компетенціями. Освіта має велике значення. І коли це так для нас, Україна матиме велике значення. Для всіх у світі. Я бажаю дуже плідного нового навчального року і якнайшвидшої перемоги нам усім! Слава Україні!</p>
  <div class="source"><a href="https://www.president.gov.ua/news/kozhen-rezultat-ukrayini-ce-osvita-konkretnogo-ukrayincya-j-85277">https://www.president.gov.ua/news/kozhen-rezultat-ukrayini-ce-osvita-konkretnogo-ukrayincya-j-85277</a></div>
</article>


<article>
  <h2>Домовлено про постачання в Україну великої партії броньованих «медеваків» – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-31</span></div>
  <p>Бажаю здоровʼя, шановні українці, українки! Сьогодні був насичений день. Селектор із військовими та урядовцями. Фронт. Наші наступальні дії. Результати нашої зброї – нової української зброї – 700 кілометрів. Завдання – більше. Важлива новина для передової: домовлено про поставку в Україну броньованих «медеваків», великої партії. Те, про що мені говорили воїни, коли ми відвідували бойові бригади. Міністерство оборони сьогодні відзвітувало. Як і завжди на селекторах, були звіти розвідки – ГУР та зовнішньої розвідки – щодо планів окупантів. Безнадійні в них плани. Провів нараду щодо наступного тижня – наших міжнародних заходів. Будуть вагомі речі. Вагомі перемовини для України. Іще одна нарада – щодо завтрашнього дня. Вже буде 1 вересня, початок нового навчального року. Віце-премʼєр-міністр Федоров і міністр Лісовий разом зі своїми командами готують дуже позитивну новацію для наших школярів, для батьків, для вчителів. Те, що справді допомагатиме. Завтра представимо перші деталі. Привітав сьогодні Київську політехніку – 125 років університету. Було надзвичайно приємно та корисно поспілкуватися зі студентами, з викладачами. Хоч би що відбувалося, освіта завжди буде залишатися тим елементом, який дає силу людям і державі, який дає змогу розвиватися й ставати міцнішими попри все. І я особливо хочу подякувати сьогодні тим нашим студентам і викладачам, тим нашим освітянам, які не просто здобувають чи допомагають здобути освіту, а роблять освітній процес таким практичним, який потрібен саме зараз, коли світлий розум наших людей допомагає, зокрема, українській «оборонці». Хороші проекти є в наших студентів, сильні проекти. Мінстратегпрому є що реалізовувати. І окремо ще одна річ. Провів зустріч із представниками компанії BAE Systems. Світ дуже добре знає цю компанію. А наші воїни вже дуже добре знають зброю, яку виробляє ця компанія. Зокрема, артилерію – L119 та M777, бронетехніку – CV90, дуже потужну. Компанія починає працювати в Україні. Наша мета – щоб усю найкориснішу зброю для оборони можна було виробляти в Україні. І це буде. Вже за певними позиціями виробництво є, а буде за всіма необхідними. Я дякую всім у світі, хто допомагає! Дякую кожному й кожній, хто воює й працює заради України! Особливо відзначу: 47-ма окрема механізована бригада – дякую, хлопці, за ваше просування вперед; воїни нашої 44-ї артилерійської бригади – дякую за влучність! Слава Україні!</p>
  <div class="source"><a href="https://www.president.gov.ua/news/domovleno-pro-postachannya-v-ukrayinu-velikoyi-partiyi-brono-85297">https://www.president.gov.ua/news/domovleno-pro-postachannya-v-ukrayinu-velikoyi-partiyi-brono-85297</a></div>
</article>


<article>
  <h2>Жодних сумнівів, що час головування Італії в G7 дасть сильні рішення для глобальної безпеки – звернення Президента України до учасників форуму Ambrosetti, що відбувається в Черноббіо</h2>
  <div class="badges"><span class="chip">UK</span> <span class="chip">2023-09-01</span></div>
  <p>Дуже дякую. Дякую за ваші добрі слова. Дякую за ваші слова, за вашу підтримку! Ciao Italia! Дуже радий вас усіх бачити та вже вдруге брати участь у вашому форумі Ambrosetti. В мене є кілька думок, а потім ми поспілкуємося. Я знаю, що ви хочете поставити кілька запитань. Передусім чи можна я почну зі свого запитання? Чи могли б ви уявити ще кілька років тому, що важливою новиною може бути повідомлення про судно, яке пройшло Чорним морем до Босфору? Здавалося б, у цьому не може бути жодної новини. І це має бути буденністю. Але це доводиться робити буденністю. Україна повертає Чорноморському регіону реальну свободу мореплавства. Ми як держава це робимо, в також компанії, бізнеси, які представляють різні держави. Різні власники суден. Вже друге судно, яке було заблоковане в наших портах російською агресією, пройшло новим коридором у західній частині Чорного моря. І зараз балкер із вантажем сталі для споживачів у Африці вже в Середземноморському регіоні. Чому я починаю із цього прикладу? Бо цей, як може здаватися, невеличкий приклад ілюструє дуже-дуже важливу істину, а саме – наскільки важлива сила рішення. І політичного, і бізнесового. Справжня сила. Коли ти бачиш, що треба зробити. Коли ти наважуєшся діяти. І коли ти дієш так, що це твоє лідерство дає змогу й іншим бути більш лідерськими. І коли я це кажу, я кажу, зокрема, про Італію. Бо жодного дня, коли ми співпрацювали з вами, з вашою державою, з вашим урядом, із Джорджею, з італійськими компаніями, я не сумнівався в тому, що італійські рішення будуть сильними. Італія підтримала нас в обороні, зокрема дуже важливою системою ППО. Потужною SAMP-Т. Італія підтримала нас політично, зокрема в ЄС, підтримала наш кандидатський статус. Італія підтримала нас безпековими гарантіями, зокрема підписала разом з усією «Групою семи» декларацію про Україну. Наступний рік – час головування Італії в «Групі семи». І я не сумніваюся, що цей час дасть сильні рішення не лише для нашої спільної безпеки, не лише для всієї нашої Європи, а й глобально. І ми всі бачимо, чому й кому ми опонуємо. З ким має справу наша з вами сила. З того боку, за лінією нашого фронту, сили немає, там тільки підлість і запаси зброї. Хіба є якась сила в тому, що Росія обстрілює ракетами мирні міста? Або скидає керовані авіабомби на школи? Росія цим не демонструє своєї сили. Навпаки. Це злочини того, хто боїться, що вже все програв. Усвідомлює це. Але поки не визнає. Хіба є якась сила в тому, щоб ударити ракетою по літаку зі своїм конкурентом? А самому при цьому боятися вилетіти з території Росії в будь-яку державу. Та й по своїй державі їздити виключно на броньованому потягу. Хоча це закономірність. Бо якщо один терорист вбиває іншого терориста в такій державі, то знайдеться третій. Коли ми дивимося на Росію після всього цього, ми не бачимо нічого, окрім слабкості. І навіть зараз, коли вони намагаються додати хаосу в Африку, вони не демонструють свою силу. Російські найманці в Африці – це спроба відволікти світ від того, чим стала сьогоднішня Росія. Терор не прикриває слабкість – лише завдає болю. Сила робить геть інше. Сила завжди прибирає хаос. Не примножує його. Сила завжди захищає свою землю, а не хапається за чуже. Сила в тому, що ти поважаєш себе, а тебе реально поважають інші, тебе поважає твій народ, тебе поважають інші народи. І з тобою через це, через цю повагу, спілкуються, а не через те, що в тебе ядерна зброя. Сила – коли вона справжня – несе не війну, а мир. Мир буде нашим із вами результатом. Бо в нас є сила. Дякую, Італіє! Слава Україні!</p>
  <div class="source"><a href="https://www.president.gov.ua/news/zhodnih-sumniviv-sho-chas-golovuvannya-italiyi-v-g7-dast-sil-85301">https://www.president.gov.ua/news/zhodnih-sumniviv-sho-chas-golovuvannya-italiyi-v-g7-dast-sil-85301</a></div>
</article>


<article>
  <h2>Усмішка кожної дитини, кожен урок, який сьогодні провели українські вчителі, – це доказ, що Україна точно витримає – звернення Президента</h2>
  <div class="badges"><span class="chip">UK</span> <span class="chip">2023-09-01</span></div>
  <p>Бажаю здоровʼя, шановні українці, українки! Щойно провів засідання Ставки. Фактично вся Ставка – про ситуацію на фронті зараз. Головком, командувачі. Окрема закрита доповідь керівника ГУР Буданова. Ситуація на Сході, на Півдні, на лівому березі Херсонщини. Постачання боєприпасів. Ракети для нашої ППО. Техніка. Українське виробництво зброї. Багато різних нюансів, багато різних деталей. Ключове – дати нашим воїнам іще більше необхідного для наступальних операцій, для розмінування, для евакуації поранених бійців. Кожен з учасників Ставки чітко розуміє, що повинен робити. Була нарада з правоохоронцями – продовжують очищувати державу від тих, хто досі намагається послаблювати Україну зсередини. Осінь має бути плідною в цьому питанні – саме для України. Узяв участь у роботі дуже представницького італійського форуму – форуму «Амброзетті». Це один із ключових європейських майданчиків для напрацювання політики. Тих рішень, які потрібні. Економічних, безпекових, політичних. Подякував Італії за всю надану підтримку. Та закликав ніколи не відмовлятися від нашої природної сили – сили всього вільного світу. Сили діяти разом. На повну. Заради наших спільних інтересів. Так само, як ми діємо вже 555 днів повномасштабної війни. І найголовніше за сьогодні. Найбільш емоційне. Впевнений, не лише для мене. Більш як 3 мільйони 700 тисяч українських дітей сьогодні розпочали новий навчальний рік. Більшість – в Україні. Більшість – в офлайн або змішаному форматі, коли все ж таки зберігається соціальна взаємодія між дітьми. Звичайно, ми зробимо все, щоб на всій нашій землі можна було повернутися до шкіл, до університетів – нормально. Без онлайну. Програма створення укриттів буде реалізована. І свободу повернемо на всю нашу землю. Усмішка кожної дитини сьогодні, кожна квітка, яку діти принесли до школи, кожен урок, який сьогодні провели українські вчителі, і кожна мрія, яка виникла сьогодні в українських дітей, – усе це докази того, що Україна точно витримає. Життя триває. Життя міцнішає. І буде день, коли 1 вересня на всій нашій землі стане однаково мирним і безпечним. Слава всім, хто наближає такий час! Час нашої перемоги. І хочу окремо сьогодні подякувати всім, хто вже зацікавився нашим новим освітнім проектом, державним проектом – застосунком «Мрія», який я представив і який незабаром зможе стати частиною життя кожної дитини, яка навчається і яка прагне до свого результату разом із нами всіма. Разом з Україною. Слава Україні!</p>
  <div class="source"><a href="https://www.president.gov.ua/news/usmishka-kozhnoyi-ditini-kozhen-urok-yakij-sogodni-proveli-u-85325">https://www.president.gov.ua/news/usmishka-kozhnoyi-ditini-kozhen-urok-yakij-sogodni-proveli-u-85325</a></div>
</article>


<article>
  <h2>Цієї суботи свій день відзначають три міста, без яких не уявити Україну – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-02</span></div>
  <p>Бажаю здоров’я, шановні українці, українки! Цієї суботи три міста відзначають свій день. Міста, без яких не уявити Україну. Одеса. Наша опора на півдні, на Чорному морі. Місто, яке разом з Україною має та завжди матиме глобальне значення. Порт, від якого залежить життя різних народів – від українського експорту через Велику Одесу. Місто культури, яке вміє бути цікавим для всіх та вміє поважати кожного й кожну. Ми захистили Одесу від знищення. Бо нічого іншого, крім деградації, російський режим нездатний принести. І ми повернемо Одесі безпеку. Завжди Одеса була такою, що в ній відчуваєш легкість і щастя. Такою Одеса і буде. Вітаю вас із вашим Днем! Суми. Наш форпост на північному сході. Щороку в другу суботу вересня відзначає свій день. І буде відзначати завжди вільним, завжди українським. У цей час – час війни – із Сумщини, на жаль, дуже часто надходять повідомлення про російський терор. Про обстріли, ракети, бомби. Про постійні намагання російських ДРГ зайти в область. Але, попри все, Сумщина живе. Суми живуть, дають силу всій області. І коли я був у місті, я відчув, що там є віра. Віра, що зло не стане вищим. Віра в людей. Віра в Україну. Віра в те, що ми обовʼязково пройдемо цей час. І переможемо. Так буде. Суми, вітаю вас! І третє місто – Лисичанськ. Місто, яке Україні ще належить повернути разом з усією Луганщиною. Сьогодні ніхто не назве конкретної дати, коли місто буде знову вільним. Але кожен, хто воює та працює заради України, робить усе можливе, щоб наші міста й села, які зараз в окупації, могли знову відчути нормальне та вільне життя. Лисичанськ завжди був однією з опор сходу нашої держави, одним із ключових міст. Горде місто! Таким і буде. Місто, яке вміє працювати та по праву пишається своїми результатами. Разом з Україною це все дається. З нашою силою, нашою єдністю та нашим умінням дбати одне про одного – усі міста разом, усі села, усі люди. І ще одне, про що варто сказати. Безумовно, ми захистимо Україну та повернемо свободу всій землі. І кожен із нас відчує, що це буде Україна інших правил. Кордони – ті самі. Демократія – напевно, така ж бурхлива. Свобода – одна з найбільших у Європі, як і завжди. Але точно без багатолітнього «як завжди» щодо тих, хто грабував Україну та ставив себе вище, ніж закон і будь-які правила. І я дякую українським правоохоронцям за рішучість довести до справедливого результату кожну – кожну зі справ, які десятиліттями гальмувались. Закон повинен працювати. Так є. Так буде. Слава Україні!</p>
  <div class="source"><a href="https://www.president.gov.ua/news/ciyeyi-suboti-svij-den-vidznachayut-tri-mista-bez-yakih-ne-u-85345">https://www.president.gov.ua/news/ciyeyi-suboti-svij-den-vidznachayut-tri-mista-bez-yakih-ne-u-85345</a></div>
</article>


<article>
  <h2>Очолити Міністерство оборони України має Рустем Умєров – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-03</span></div>
  <p>Бажаю здоров’я, шановні українці, українки! Після завершення тижня хочеться сказати кілька речей. Перше: Україна стала сильнішою. У нас є нові домовленості з партнерами щодо оборонних пакетів. І, до речі, сьогодні в розмові з Президентом Франції Макроном ми обговорили, яке нове постачання здатне допомогти нашим воїнам. Обговорили захист нашого Одеського регіону – те, що Франція може зробити для захисту Одеси та області. І є дуже важлива домовленість про тренування у Франції наших пілотів – наша коаліція сучасних винищувачів стає міцнішою. Є вагомі речі, які ми робимо в Україні для нашого захисту щотижня все більш інтенсивно. Це стосується і нашої зброї – від гармат і снарядів до дронів і ракет. Це стосується і нашої єдності. Зокрема, єдності в несприйнятті всього й усіх, що послаблює Україну. Друге: ми постійно доводимо, що можемо разом робити речі, які здаються фантастичними іншим у світі, але працюють у реальності, коли за них беруться українці. Вже чотири судна пройшли нашим новим, альтернативним морським коридором із наших південних морських портів. І ми працюємо з нашими партнерами по всьому світу, щоб відновити нормальну роботу «зернового коридору», який забезпечував і має забезпечувати продовольчу безпеку в глобальному масштабі. Я дякую всім, хто з цим допомагає. Третє: за наступні місяці Україна має досягти кількох цілком конкретних результатів. Зокрема, це наша стратегічна політична мета – відкриття переговорів про членство із Євросоюзом. Україна має сім визначених рекомендацій Єврокомісії. Частину з них ми вже реалізували. Заради іншої частини потрібна результативна робота Верховної Ради України. Вчасна робота, яку ми погодили із Єврокомісією. Закон про відновлення електронного декларування, зміни до закону про національні меншини та, особливо зверну на нього увагу, «закон про ПЕПів» – politically exposed persons, політично значущі особи. Кожен із цих законів має фундаментальне значення. І голосування щодо них матиме фундаментальне значення. Люди побачать, хто чого вартий. І я закликаю народних депутатів України не відкладати ці рішення, не підвести Україну та підтримати нашу європейську інтеграцію. Ще одне – дуже важлива річ. Цього тижня парламенту буде запропоновано ухвалити й кадрове рішення. Хочу окреслити це зараз. Я вирішив провести заміну міністра оборони України. Олексій Резніков пройшов ці понад 550 днів повномасштабної війни. Я вважаю, що Міністерство потребує нових підходів та інших форматів взаємодії як із військовими, так і з суспільством загалом. Зараз очолити Міністерство має Рустем Умєров. Верховна Рада України добре знає цю людину, і пан Умєров не потребує додаткових представлень. Очікую від парламенту підтримки цієї кандидатури. Осінь – час для посилення. Слава Україні!</p>
  <div class="source"><a href="https://www.president.gov.ua/news/ocholiti-ministerstvo-oboroni-ukrayini-maye-rustem-umyerov-z-85353">https://www.president.gov.ua/news/ocholiti-ministerstvo-oboroni-ukrayini-maye-rustem-umyerov-z-85353</a></div>
</article>


<article>
  <h2>Сьогодні весь день із нашими воїнами; дуже корисно почути від тих, хто йде в бій, чого саме не вистачає – звернення Президента України</h2>
  <div class="badges"><span class="chip">UK</span> <span class="chip">2023-09-04</span></div>
  <p>Бажаю здоров’я, шановні українці, українки! Сьогодні увесь день – із нашими воїнами. Бойові бригади на Донеччині. 109-та окрема бригада тероборони, 110-та окрема механізована, 36-та, 37-ма, 38-ма бригади наших морпіхів, 79-та ДШВ, 53-тя механізована, 59-та мотопіхотна. Кожна – потужна. Всіма пишаюся. І дякую вам за щирість, хлопці! Запорізький напрямок. 148-ма окрема артилерійська, 82-га ДШВ, 71-ша окрема єгерська бригада – дякую вам за службу! Всім! Надзвичайно важливо – підтримати наших воїнів, поспілкуватися з комбригами, комбатами. Це дуже-дуже корисно – почути від тих, хто йде у бій безпосередньо, чого саме не вистачає, чого саме достатньо і що саме треба змінити. Все, про що говорили воїни, буде питаннями для учасників Ставки. Особливо щодо РЕБ – усе почули, хлопці. Нагородив наших військових лікарів, подякував колективам стабпунктів – величні люди, рятують героїв, повертають життя, повертають силу. Справжній український характер, козацький, коли хлопці відновлюються після поранень і повертаються на позиції до своїх побратимів. І знову знищують окупанта. Честь дякувати таким воїнам! Відзначив хоробрість наших бійців – понад 50 нагород. Вручив «Золоті Зірки» Героям України – майору Олегу Дмитруку, ДШВ, та полковнику Віктору Сікозі, морська піхота. Дякую, воїни! Всі такі нагороди, усі відзнаки – це символи успіху України, докази сили, незламності нашого народу. Слава всім, хто б’ється заради України! Усім, хто працює заради нашої української сили. Усім у світі, хто нам постійно допомагає! Хто з нами! І дякую за шеврони вам особисто, наші хлопці, дівчата – усі бійці, дякую за прапори сьогодні. Я буду все це берегти. Слава Україні!</p>
  <div class="source"><a href="https://www.president.gov.ua/news/sogodni-ves-den-iz-nashimi-voyinami-duzhe-korisno-pochuti-vi-85377">https://www.president.gov.ua/news/sogodni-ves-den-iz-nashimi-voyinami-duzhe-korisno-pochuti-vi-85377</a></div>
</article>


<article>
  <h2>Окреслили з воїнами кілька пріоритетних позицій; що треба зробити – зробимо – звернення Президента України</h2>
  <div class="badges"><span class="chip">UK</span> <span class="chip">2023-09-05</span></div>
  <p>Бажаю здоров’я, шановні українці, українки! Завершуємо цей день вже в столиці, у Києві. Два дні – Донбас, Запорізька область. 13 бойових бригад. Разом із генералами Сирським, Тарнавським, Содолем. Поспілкувалися з комбригами, з комбатами. Нагородили наших воїнів. До речі, хлопці, усі шеврони додамо ось тут – ось така у нас нова дошка для шевронів. Хай кожен гість України, із якими я говорю у кабінеті, бачить, як Україна пишається своїми людьми! Подякував бойовим медикам, нашим лікарям. Дуже важливо! Велика гордість – наші воїни, які після поранень повертаються на позиції, до своїх побратимів. Усі запити від воїнів будуть у вищих генералів, в урядовців, у наших міжнародників. Буде нове постачання. Дуже важливо – буде нове виробництво нашої зброї, окреслили з воїнами кілька пріоритетних позицій. Те, що треба зробити. Зробимо! І завтрашній день. Сьогодні вже підготувалися. Будуть події, важливі для України. Мають бути й рішення, важливі для України. Я дякую всім, хто б’ється й працює заради нашої держави! Слава Україні!</p>
  <div class="source"><a href="https://www.president.gov.ua/news/okreslili-z-voyinami-kilka-prioritetnih-pozicij-sho-treba-zr-85389">https://www.president.gov.ua/news/okreslili-z-voyinami-kilka-prioritetnih-pozicij-sho-treba-zr-85389</a></div>
</article>


<article>
  <h2>Нікого не можна лишати наодинці з війною та її наслідками в розумі й душі – виступ Президента України на третьому Саміті перших леді та джентльменів</h2>
  <div class="badges"><span class="chip">UK</span> <span class="chip">2023-09-06</span></div>
  <p>Слава Україні! Шановні наші гості. Шановні наші перші леді та джентльмени. Дорога Олено! Шановна Прем’єр-міністр Данії, Метте. Всі присутні. Я дуже радий вітати вас усіх – дякую за запрошення – вітати всіх на третьому київському Саміті перших леді та джентльменів! Я радий, що українській м’якій силі вдається бути результативною. Історію завжди рухають уперед рішення. Але кожне із сильних рішень – це передусім енергія тієї емоції, що спалахнула перед його ухваленням, фактично відкривши дорогу рішенню. Це може бути дуже сильний спалах. А може бути ледь помітна, але не менш важлива емоція. Бувають дуже особливі емоції, які виводять народи на площі й додають вулицям нових барв завдяки прапорам і завдяки гаслам. А бувають емоції, які важливо відчути лише одній людині чи одному парламенту, і тоді історія стає зовсім іншою. Україна вміє робити історію іншою. Зокрема, завдяки дипломатії емоцій – м’якій силі нашої держави, яка здатна говорити з душею кожного народу. Говорити так, щоб у світі, який страждає від профіциту агресивності, можна було заповнити дефіцит рішень, від яких люди виграють. Виграють саме люди. А вслід за людьми – вже держави. І щоб рішення реалізовувались, на фундаменті лише з емоцій напевно нічого не збудуєш. І тільки ухвалення рішень замало. Завжди потрібна системність, щоб робити емоцію рішеннями, а рішення, відповідно, – конкретними результатами. У нашої м’якої сили є така системність. І це те, що справді посилює Україну. Шановні пані та панове! Я радий, що цей формат – Саміт перших леді та джентльменів – справді став майданчиком для координації м’якої сили України та держав – наших партнерів. І сьогодні тут представлені Данія, Чехія, Сполучені Штати, Литва, Естонія, Сербія, Словаччина, Словенія, Вірменія, Молдова, Польща. Я хочу їм подякувати. Суспільні лідери з різних країн, зокрема з Великої Британії, з Франції. Я дякую всім вам за те, що цей формат відбувся! Дякуємо вам. Формат справді відбувся. І саміт, і команда Олени, і Олена – дякуємо вам за організацію. Це дуже важливо. Саміт демонструє світові, наскільки значний потенціал у людей, які хоч і не керують інституціями, але володіють потужністю більшою, ніж може дати будь-яка з інституцій, – потужністю щирості. Перші леді та джентльмени держав хоч і не є політиками в загальноприйнятому сенсі, але часто знаходять такі аргументи, знаходять таку тональність, які політикам справді не доступні. І це спрацьовує. І це є результат. До речі, завдяки Олені та її комунікації в Америці вдалося значно просунутися вперед у питанні про сучасну протиповітряну оборону для України. Заради цього було багато командної роботи – авжеж, різних рівнів держави, – і елемент мʼякої сили в ній став однією з основ, тим, що відкривало простір для інших. Ще один приклад. Політичний. Республіка Корея. Фактично відбувся перезапуск відносин між нашими державами. Початок цьому поклав один із найбільш успішних візитів представників України – нашого уряду й візит у Сеул першої леді та делегації України. Зустрічі, спілкування з політиками та суспільством Кореї. Те, що відкрило нову історію. І продовжилося візитом Президента Республіки Корея в Україну в час війни й нашими важливими домовленостями. Минулий Саміт перших леді та джентльменів був присвячений відновленню України після бойових дій. Це колосальний масштаб проблем і це справді колосальна потреба у світовій підтримці. Я вдячний державам, вдячний лідерам, які вже заявили про участь у відновленні й трансформації України після війни. Наша зовнішня політика працює для того, щоб відновлення України стало справді глобальним проектом. І тут хочу, щоб ми подякували Метте – вона тут присутня. У нас буде перший офіс щодо відновлення. Він буде в Миколаєві. Дуже дякую тобі, Метте! Крім рівня держав і міжнародних організацій, є й рівень суспільних лідерів та бізнесу – філантропів і таких компаній, які керуються, зокрема, моральними мотивами для свого вибору. Завдяки нашій м’якій силі Україна тепер має й таких союзників у відновленні. А завдяки вмінню працювати системно й робити рішення реальністю серед різних конкретних результатів нашої м’якої сили є, зокрема, й придбані реанімобілі для України, для наших людей, для наших героїв, для наших військових. І я вважаю, що буде справедливо поаплодувати й підтримати їх – тих, хто боронить Україну щодня. І подякувати лідерам за те, що ви робите. І справді – побудовані в школах укриття, які вже гарантують захист дітям, і забезпечені обладнанням лікарні, які вже працюють для української сили. Цей Саміт відкриває ще один дуже важливий простір – простір для дій, і він не менш масштабний, на мою думку, ніж згадані мною вище пункти. Тема ментального здоров’я та державна увага до цієї теми – це значно більше, ніж про медицину, терапію й практики, які мають бути доступні людям у сучасному суспільстві. Особливо в суспільстві, яке проходить найскладніше – проходить війну. Це про те, що суспільство може, що повинне зробити. І про те, чого суспільству точно варто остерігатися. Я не випадково почав сьогодні з наголосу на силі та важливості емоцій. Ментальне, душевне навантаження – це один із найважчих багажів, які залишає війна. І цей багаж, на жаль, не всі витримують. Ми знаємо з історії воєн, як такий багаж справді ставав тягарем і для людей, і для суспільств. Руйнівним тягарем. Так само, як кожному рішенню, яке рухає історію вперед, передують ті чи інші спалахи емоцій, підштовхуючи рішення до життя, емоції здатні й обірвати будь-яку історію. Зламати історію людини, зламати історію родини, історію життя, історію миру. Післявоєнний мир вразливий до емоцій. До накопиченого болю війни, який залишається з людьми надовго і з часом стає тільки нестерпнішим. Війна – це виклик, що не зникає повністю навіть після закінчення бойових дій та з укоріненням миру. Війна тліє, доки здатна бити по людях зсередини. Доки через війну страждають. Доки болять втрати, спричинені війною. Тому нікого не можна лишати наодинці з війною, з її наслідками. З тим, що війна робить із розумом і що вона робить із душею кожної людини. Кожне стерте російською артилерією місто й село в Україні відображене випаленими душами. Кожна загибель побратима в бою може стати прірвою між воїном та суспільством, яке просто живе своїм життям і не помічає. Щоразу, коли дитина бачить кров після поранень, вона надто рано бачить найгірше, що буває від світу дорослих. Безліч таких страшних, трагічних прикладів, на жаль. Стійкість людей має межі. У кожного й кожної – своя межа. Але у всіх ця межа – в емоціях, у тому невидимому багажі відчуттів, який спонукає людину діяти. Діяти так чи інакше – заради світла чи на зло, заради блага чи на шкоду. На шкоду собі чи, не дай боже, близьким, суспільству. Чи буде так, визначається внутрішнім світом кожної людини, її ментальним здоров’ям. Варто подбати, щоб це було саме здоров’я людини, а не хронічна хвороба війни. І я вдячний, що цей Саміт і таку представницьку дискусію присвячено саме тематиці ментального здоров’я. Це особливий напрямок, який потребує особливого підходу. Нової уваги – і не лише уваги нашої держави. Нових інституцій. Нової галузі реабілітації. Підготовки кадрів та поширення терапії. Нової соціальної політики. Нової міжнародної навіть не допомоги, а міжнародної взаємодії. Нових домовленостей. Незмінної поваги до людей та більшого розуміння людей і незмінної щирості. Тобто разом з іншою роботою – дипломатії емоцій та системної роботи мʼякої сили, спрямованої не заради зовнішніх відносин, а заради внутрішнього світу людей. Щоб люди перемагали. Саме люди! Разом зі своєю державою. Війна завжди відкидає несуттєве, війна завжди відкидає пусте. Але й залишає людям те, що потрібно вміти відкинути. Відкинути те, що руйнує. Руйнує життя. Треба побудувати систему, яка рятує від цих руйнацій. І хай кожен спалах емоцій допомагає робити рух вперед світлішим! Дякую вам за увагу! Слава Україні!</p>
  <div class="source"><a href="https://www.president.gov.ua/news/nikogo-ne-mozhna-lishati-naodinci-z-vijnoyu-ta-yiyi-naslidka-85401">https://www.president.gov.ua/news/nikogo-ne-mozhna-lishati-naodinci-z-vijnoyu-ta-yiyi-naslidka-85401</a></div>
</article>


<article>
  <h2>Обмеження проти українського експорту зараз – це масштабування руйнації, якої завдають російські терористи – звернення Президента України до учасників саміту Ініціативи Тримор’я</h2>
  <div class="badges"><span class="chip">UK</span> <span class="chip">2023-09-06</span></div>
  <p>Дуже дякую! Пане Президенте Йоханнісе! Дякую за це запрошення й за вашу увагу до України та нагоду звернутися до учасників саміту Триморʼя. Дорогі колеги! У цей час у нашому місті Кілія Одеської області – це місто на березі Дунаю, буквально через річку від території Румунії – там триває гасіння пожежі. Пожежі, яка почалася ще вночі. Після удару російських «шахедів» саме по тій нашій інфраструктурі, яка забезпечує життя української частини Чорноморського та Дунайського регіонів. Власне, це пожежа в тілі нашого Триморʼя. І такі наслідки ударів по Кілії, по Рені, по Ізмаїлу, по Одесі, по інших наших містах, тих, які відкривають Україні південні ворота у світ, – такі російські удари дуже красномовні. Зараз Росія б’є по Україні. Але що було б, якби їй вдалося, як раніше в історії, зробити Україну своїм плацдармом? Те, що Путін і планував. Те, що вже бачили, на жаль, ваші народи! Разом з українським. У минулому. У минулому, яке, на жаль, ставало часом неволі, бо в ключові моменти бракувало солідарності. 24 лютого все змінило. Європа, усі ми з вами змогли довести, що ми здатні на історичні прояви солідарності. І зараз, коли Україна вдячна вашим країнам, вдячна вам особисто за підтримку, – це вдячність, яку відчуваємо ми. Ми! І це дуже широке «ми», яке містить не лише українців і українок, а й ваші народи теж. Ми разом стоїмо. Наша спільна свобода. Наш спільний європейський дім. Дім, у якому люди століттями вчилися покладатися не на міцність стін, а на міцність зв’язків, не на те, що можна обмежити, а на те, що можна поширити. Співпраця дає більше захисту й сили, ніж будь-яке самозакриття. Але чи точно ми цього навчилися? Цей формат співпраці називається Триморʼя, а не «тристіння» чи «пʼятистіння». Цей формат – про об’єднаність, а не про розділеність. Як і всі інші формати, які зміцнюють наші народи. Тож чому, коли наші українські порти майже щоночі горять після російських ударів, ми змушені ще й переживати, що наша наземна логістика зупиниться? Коли політика у Європі суперечить суті та ігнорує спільні зобов’язання й спільні цінності… Коли це відбувається ще й у розпал жорстокої агресії проти всього, що є європейським, від цього програє кожен. Кожен! І лиш час відділяє від того, коли наслідки такого програшу проявляться. Україна категорично проти будь-яких подальших обмежень на експорт нашого зерна! Ми спокійно дивимося на те, як наше зерно стає джерелом непоганого заробітку для різних країн Європи, які переробляють нашу агропродукцію та заробляють на логістиці. Фермери з різних країн використовують українські корми для блага своїх господарств. Компанії різних країн заробляють на транзиті. І це – благо для всієї європейської економіки. Але конкретно для українського сегмента європейської економіки йдеться не про заробіток, а про виживання в умовах російського терору. Лише сьогодні й лише один російський обстріл убив щонайменше 16 людей у Костянтинівці – маленькому містечку в Донецькій області. Понад 20 людей – це інформація станом на зараз – були поранені. Звичайні крамниці, міський ринок стали мішенню. Будь ласка, не робіть Україну мішенню в економічному чи політичному плані. Я зараз прямо звертаюся до вас, друзі, партнери, колеги… До вас, пане Президенте Румунії. До вас, пані віце-премʼєр-міністр Болгарії. До вас, пані Президент Словаччини. До вас, пане Президенте Польщі. До вас, пані Президент Угорщини. До вас, пані Президент Молдови. До всіх, від кого так чи інакше залежить свобода нашого аграрного експорту. Будь-які обмеження проти українського експорту зараз – це масштабування тієї руйнації, якої завдають російські терористи. Саме так. Окремо хочу звернутися до Європейської комісії. Основа Європи – це, зокрема, вільна конкуренція та виконання обіцянок. Україна виконує свої обіцянки й ніколи не заважає вільній конкуренції. Але як ми не будемо спокійно сприймати порушення даних нам обіцянок, порушення Угоди про асоціацію, порушення умов вільного ринку… Європейські інституції не повинні множити розчарування у Європі. І повинні посилювати довіру до тих слів та обіцянок, які звучать у Європі. Україна бореться за життя та наші спільні з вами європейські цінності на полі бою. Бореться на морі та на суші. Бореться в повітрі. У кіберпросторі. В інформаційному середовищі. У сфері комерції. Але якщо треба буде боротися за Україну та основи нашої спільної Європи в арбітражах, будемо боротись і в арбітражах, хоча й не хочемо цього. Якщо треба буде боротися на майданчиках міжнародних організацій, будемо боротись і там… Але ми сподіваємося на єдність, і ми знаємо, що єдність переможе. Правда переможе. Хай солідарність нас об’єднує і надалі! Хай уся Європа від Дунаю до Вісли буде простором співпраці й надалі. Хай провина за страждання у Європі буде виключно на Росії. І я вдячний кожному з вас, хто нам допомагає! Пане Президенте Йоханнісе, дуже дякую за запрошення. Ми розраховуємо на вас, наші друзі! Слава Україні!</p>
  <div class="source"><a href="https://www.president.gov.ua/news/obmezhennya-proti-ukrayinskogo-eksportu-zaraz-ce-masshtabuva-85413">https://www.president.gov.ua/news/obmezhennya-proti-ukrayinskogo-eksportu-zaraz-ce-masshtabuva-85413</a></div>
</article>


<article>
  <h2>Кожен прояв консолідації світу реально допомагає рятувати життя – звернення Президента України</h2>
  <div class="badges"><span class="chip">UK</span> <span class="chip">2023-09-06</span></div>
  <p>Дорогі українці, українки! Сьогодні важкий день. Станом на цей час у Костянтинівці Донецької області після удару російських терористів понад 30 поранених. 16 людей убиті. Мої співчуття всім, хто втратив рідних, хто втратив близьких! На місці удару працювали всі служби – розбирали завали, рятували людей. Я вдячний усім у світі, хто засудив цей черговий прояв російського зла та підтримує Україну, наших людей. І дуже важливо, що відповіддю на російський терор була виключно ще більша консолідація світу. Кожен прояв такої консолідації реально допомагає рятувати життя. Сьогодні в Україні, у Києві, – кілька вагомих міжнародних подій. Візити партнерів. Данія – Прем’єр-міністр Метте Фредеріксен. Сполучені Штати – держсекретар Блінкен. Перші леді та джентльмени держав-партнерів, які взяли участь у цьогорічному Саміті – і цей уже третій Саміт перших леді та джентльменів присвячений надзвичайно важливій і чутливій темі, а саме – тому, як проходимо через цю війну, як наші серця й душі переживають війну. Тому, як долати біль війни. Ментальне здоров’я, ментальна стійкість людей – це те, що потребує роботи так само, як і будь-який інший прояв нашої стійкості. Сьогодні ж звернувся до лідерів – учасників саміту Триморʼя, великого регіону, який є одним із джерел європейської міцності. Балтійське море, Чорне та Адріатика – усі країни нашої частини Європи. Саміт відбувся в Румунії. Я закликав усіх наших партнерів, наших сусідів і надалі берегти єдність у Європі. За цей день маємо нові оборонні домовленості. Нові політичні, гуманітарні домовленості. Готуємо й нову міжнародну комунікацію, щоб цей тиждень із погляду нашої зовнішньополітичної роботи ще додав активності. Щоб наші воїни, увесь наш народ відчули більше посилення. Я дякую всім, хто допомагає й допомагатиме! Дякую всім, чия сила – українська! Слава Україні!</p>
  <div class="source"><a href="https://www.president.gov.ua/news/kozhen-proyav-konsolidaciyi-svitu-realno-dopomagaye-ryatuvat-85425">https://www.president.gov.ua/news/kozhen-proyav-konsolidaciyi-svitu-realno-dopomagaye-ryatuvat-85425</a></div>
</article>


<article>
  <h2>Результати – це те, що зараз необхідно Україні від усіх, на всіх рівнях – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-07</span></div>
  <p>Бажаю здоров’я, шановні українці, українки! Короткий звіт за цей день. Привітав наших розвідників, наших героїв із Днем воєнної розвідки України. Всі ми розуміємо, наскільки вони круті – наші розвідники. Справжня сміливість, потужні результати. Подякував ГУР від усієї України. Представив сьогодні офіційно нового міністра оборони України Рустема Умєрова. Сильна людина. Системна. Добре знає сферу оборони. З перших днів повномасштабної війни залучений до переговорів щодо зброї для України. Дуже чутливі переговори. Результативні. Займається перемовинами й щодо звільнення наших людей із російського полону. У цьому в Рустема теж є важливі для України результати. Він може перезавантажити роботу Міністерства оборони. Саме це зараз потрібно. З міжнародних переговорів сьогодні – розмова з Прем’єр-міністром Великої Британії Сунаком та Прем’єр-міністром Ізраїлю Нетаньягу. Звичайно, головна тематика – це безпека. Провів кілька важливих нарад саме щодо нашої міжнародної роботи. За цей вересень маємо досягти кількох цілком конкретних результатів у роботі з партнерами. Це стосується і нової зброї для України – готуємо новини, і наших дипломатичних зусиль, щоб об’єднати ще більше країн світу заради відновлення миру на всій нашій землі. Готуємо більше світового тиску на Росію. І наші воїни. Нацгвардійці. 12-та бригада спеціального призначення, яка б’ється на Сході нашої держави. А також 3-тя та 15-та бригади Нацгвардії, які воюють на південних напрямках. Я дякую вам, воїни, за дуже-дуже результативне знищення окупантів! Результати – це те, що зараз необхідно Україні від усіх. На всіх рівнях. Від усіх, хто воює заради України, хто працює заради України, хто підтримує нас у світі. Слава всім, хто саме так, своїми особистими результатами, наближає нашу спільну перемогу! Слава Україні!</p>
  <div class="source"><a href="https://www.president.gov.ua/news/rezultati-ce-te-sho-zaraz-neobhidno-ukrayini-vid-usih-na-vsi-85457">https://www.president.gov.ua/news/rezultati-ce-te-sho-zaraz-neobhidno-ukrayini-vid-usih-na-vsi-85457</a></div>
</article>


<article>
  <h2>Для багатьох у світі Україна зараз – це особистий моральний вибір – виступ Президента на зустрічі Ялтинської європейської стратегії</h2>
  <div class="badges"><span class="chip">UK</span> <span class="chip">2023-09-08</span></div>
  <p>Шановні пані та панове! Дуже дякую за запрошення і вітаю всіх вас на щорічному форумі Ялтинської європейської стратегії. Тема форуму цього року – «Майбутнє вирішується в Україні». Але коли говоримо зараз «в Україні», чи тільки державу Україна ми маємо на увазі? Війна проти України – це війна проти моралі. І захист України – передусім це захист моралі. Власне, коли говорять про Україну, йдеться про агресію проти нашої держави й нашу здатність перемогти. Про сміливість українців та українок. Про нашу землю, небо, про наше Чорне море. Тобто про той людський і географічний простір нашої держави, у якому вирішується доля не лише незалежності України, а й глобальної стабільності та правил, за якими більшість світу звикла мирно жити. Утім, є дещо не таке очевидне в розмовах про Україну зараз. Для багатьох у світі Україна – не просто держава у Європі, яка захищається від російської агресії. Для багатьох зараз Україна – це особистий моральний вибір. Вибір того, що для них цінне насправді. Вибір того, у що хочеться вірити насправді. Вибір того, що ставиш своїм найвищим і справжнім пріоритетом. Україна зараз символізує стандарт свободи, у якому люди з різних країн впізнають власні стандарти. Впізнають своє ставлення до життя та до цінності життя. Гідного, захищеного життя. Життя, у якому люди мають значення. Тобто коли зараз ідеться про Україну, насправді говориться про величезний моральний простір, і він значно ширший, ніж тільки територія України. Це простір від українських окопів на Донбасі, на Сході до дискусій у провідних політичних кабінетах світу та й просто навіть між приятелями, якщо вони говорять про якісь фундаментальні речі. Це простір, який починається на позиціях наших зенітників в Одеській області, які захищають порти від російських ракет, іранських «шахедів», до позицій представників держав у міжнародних організаціях, які повинні захищати міжнародне право й такі речі, як, зокрема, глобальна продовольча безпека. Це простір між нашим українським народом, який захищає державу й життя, і тими у світі, хто посилює нас своєю зброєю, своїми санкціями проти Росії, своїм лідерством, яке консолідує інших. І це простір, початок якого – за кермом евакуаційних машин українських бойових медиків, які вивозять поранених воїнів із поля бою, і який закінчується екранами гаджетів у руках людей, які бачать щось про Україну й у цей момент обирають, яке інтерв’ю додивитися, який твіт лайкнути, якою новиною поділитися, який донат зробити. Це все – величезний простір постійного щоденного морального вибору багатьох людей у багатьох країнах. І саме в цьому широкому просторі народжується майбутнє. Шановні гості! Шановні пані та панове! Згадайте, у якій точці ми були 24 лютого, коли почалася ця страшна й зухвала повномасштабна агресія Росії проти наших людей, проти нашого життя, проти всіх, проти України. Путін розраховував, що Україна залишиться наодинці, бо хтось із партнерів буде байдужим, хтось злякається, хтось діятиме надто повільно. І якби було саме так, Україна тоді могла б бути окупована. Далі б воєнне безумство Росії обернулося подальшою агресією проти інших сусідніх країн. Війна ширилась би. Але чи була б при цьому мішенню лише територія держав? У цьому весь сенс. Ми захищаємося, зокрема, завдяки тому, що величезний моральний простір світу об’єднався й допомагає боронити Україну. Україну, а отже, відображення власних цінностей. І Путін атакує не лише Україну, а саме цей моральний простір, який врешті здатен притягати до відповідальності будь-яких терористів та вбивць, будь-яких агресорів. Здатен, коли морально мобілізований. Коли ми говоримо зараз про цю війну, завжди йдеться про мораль. В усього, що звучить про Україну та про цю війну, є або моральна основа, або моральний відступ, або взагалі – відсутність моралі, що шокує. Власне, обираючи між будь-якими варіантами: підтримувати Україну чи замість цього обирати байдужість, діяти спільно або замість цього очікувати всіх необхідних дій виключно від однієї України, наполягати на тому, що Росія повинна відповідати за геноцид – бо це геноцид! – або натякати на те, що головне – скоротити витрати, а проблема геноцидної агресії нібито зникає, якщо на хвилину заплющити очі, – усе це, безумовно, про мораль. І все це – про майбутнє, у якому в людського життя та міжнародних відносин або залишиться моральна основа, або… ні. Тоді все людство може залишитися рабами ось таких «путіних», які здатні вбивати заради своїх капризів. Будь ласка, щоразу, говорячи про Україну, пам’ятайте, про що саме йдеться. Людська мораль повинна перемогти в цій війні. І це справа не лише України як держави – це справа України як усіх нас. Усіх – кожного й кожної у світі, хто цінує свободу, хто цінує людське життя, хто вірить, що люди повинні перемагати. І наш успіх, конкретний успіх України, залежить не лише від нас, від українців, а від того, наскільки весь величезний моральний простір світу хоче зберегтися. Наскільки світ залишиться морально мобілізованим. І я в це дуже сильно вірю. І тому we are here. Слава Україні!</p>
  <div class="source"><a href="https://www.president.gov.ua/news/dlya-bagatoh-u-sviti-ukrayina-zaraz-ce-osobistij-moralnij-vi-85473">https://www.president.gov.ua/news/dlya-bagatoh-u-sviti-ukrayina-zaraz-ce-osobistij-moralnij-vi-85473</a></div>
</article>


<article>
  <h2>Санкційний наступ світу має відновитися – звернення Президента України</h2>
  <div class="badges"><span class="chip">UK</span> <span class="chip">2023-09-08</span></div>
  <p>Бажаю здоров’я, шановні українці, українки! Дуже активний день сьогодні, багато міжнародної комунікації – Україну мають чути у світі, мають розуміти. Спільні емоції – це завжди велике джерело для більшої підтримки. Саміт Ялтинської європейської стратегії – різні зустрічі, інтерв’ю. Зустріч з учасниками нашої санкційної групи, яка працює під керівництвом Андрія Єрмака та Майкла Макфола. Звіт про те, чого вже досягнуто в роботі з нашими партнерами заради санкцій проти Росії. Орієнтири на найближчий час. Зараз бачимо надто довгу санкційну паузу з боку партнерів. І надто активні спроби Росії обійти санкції. Дуже важливо додати рішень вільного світу, який повинен захищати себе. І захистити! І тим більше має уникати будь-яких спроб використовувати компанії вільного світу, технології вільного світу, продукцію вільного світу, щоб воювати проти свободи. Три пріоритети: подальші санкції проти енергосектору Росії, реальні обмеження постачання терористам чипів і загалом мікроелектроніки та подальше блокування російського фінансового сектору. Цей санкційний наступ світу має відновитися. Напередодні Дня спорту зустрівся зі спільнотою наших спортсменів. Тих, хто приносить шану світу для України, заслуговує оплески на аренах для нашого прапора. Провів сьогодні й важливу підготовчу нараду щодо міжнародного заходу, який плануємо на найближчий час – на цей вересень. Деталі – трохи згодом. Готуємо для наших воїнів важливий оборонний пакет. І ще одне. Шеврони. Хлопці, наші бригади, які я відвідував нещодавно в Донецькій області, в Запорізькій, – ваші шеврони вже тут, у кабінеті, на дошках. Я пишаюся кожною нашою бригадою, кожним воїном! Слава всім, хто б’ється заради нашої держави! Я дякую кожному й кожній, хто працює заради української сили! І всім, хто допомагає нашим людям долати цей час, долати наслідки російського терору. Обов’язково переможемо! Слава Україні!</p>
  <div class="source"><a href="https://www.president.gov.ua/news/sankcijnij-nastup-svitu-maye-vidnovitisya-zvernennya-prezide-85493">https://www.president.gov.ua/news/sankcijnij-nastup-svitu-maye-vidnovitisya-zvernennya-prezide-85493</a></div>
</article>


<article>
  <h2>Партнерство України та Японії стане глобальним прикладом захисту життя та створення нових можливостей для народів – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-09</span></div>
  <p>Бажаю здоров’я, шановні українці, українки! Жодного дня не упускаємо для України. Щойно провів зустріч із міністром закордонних справ Японії та представниками японського бізнесу. Про нашу стійкість. Про відновлення й розвиток. Енергетика, транспорт, розмінування, соціальна сфера, створення нових робочих місць в Україні – представив конкретні напрями, де можемо зробити більше разом. Дуже важливо – телекомунікації, захист інформації, захист нашої інфраструктури, «зелена» енергетика, машинобудування, аграрний сектор. Упевнений, що наше партнерство – України та Японії – стане глобальним прикладом. Прикладом, як треба захищати життя й створювати нові можливості для народів. Для вільних народів. Дуже важливий безпековий результат сьогодні – домовилися розпочати підготовку двостороннього документа з Японією щодо безпекових гарантій. Уже працюємо зі Сполученими Штатами, з Великою Британією, з Канадою. Тепер – із Японією. Цими ж днями відбувся візит спікера парламенту України Руслана Стефанчука в Японію, на саміт голів парламентів «сімки». Є сильна декларація саміту. Були важливі зустрічі. Чітка підтримка України й потужні сигнали про те, що вся українська територія має бути очищена від російських військ, і лише це відкриває дорогу до справедливого й надійного миру. Окремо хочу відзначити аудієнцію в Його Величності Імператора Японії – спікери парламентів «сімки», спікер українського парламенту, Президентка Європейського парламенту. Дуже символічно. І багато говорить про те, чого ми досягли. Всі разом. Кожен і кожна, хто б’ється заради України, хто працює заради України. Провів сьогодні й засідання Ставки. Стійкість – ключове питання. Передусім наша енергетична стійкість. Те, що потрібно зробити перед зимою, і те, що вже зроблено. Детальні звіти урядовців, керівників енергетичних компаній. Звичайно, був військовий компонент. Наша розвідка. Чітко усвідомлюємо, що російське зло теж готується до зими – готується нести страждання. І кожен зараз у державному секторі та в місцевій владі повинен зробити все можливе, а коли потрібно, то й неможливе, щоб Україні вдалося вистояти зимою та зберегти повну функціональність. ППО, підготовка енергетики, соціальної системи, відповідні пакети підтримки від партнерів – усі посадові особи та командувачі мають чіткі завдання. Керівники обласних адміністрацій звітуватимуть щоденно про підготовку, кожен день увечері – звіт для уряду, Офісу. Міністру внутрішніх справ доручено по максимуму підготувати сектор ДСНС – не лише те, що стосується безпосередньої роботи Служби з надзвичайних ситуацій, а й чіткого інформування людей про те, як буде забезпечений захист. І я хочу подякувати партнерам – маємо чергову домовленість, Україна отримає більше «гепардів» для захисту нашої саме енергетичної мережі. Але мобілізуємо всі сили. Щоб збільшити ще й постачання різних систем ППО і сам фізичний захист обʼєктів. Ще одне. Вже багато років у другу суботу вересня в нашій країні відзначають свій день одночасно дві професійні спільноти. Це День фізичної культури і спорту та День українського кіно. І подібних збігів у нашому календарі надто багато. День юриста і День художника. День будівельника і День працівників ветеринарної медицини. Є збіги професійних днів і днів пам’яті. Зокрема, наступного року, у травні, День памʼяті жертв геноциду кримськотатарського народу збігається з Днем науки. Очевидно, що є багато неприпустимих змішувань сенсів. Деякі професійні спільноти відзначають свій день ще за радянськими лекалами. Деякі надзвичайно важливі дні пам’яті та дні українських здобутків узагалі не відображені в нашому офіційному календарі. Деякі професійні спільноти, чия робота заслуговує і поваги, і уваги, поки що не мають свого професійного дня – наприклад, спільнота українських істориків. Власне, я доручив уряду України, відповідним державним інституціям переглянути всю цю систему державної уваги й оновити її справедливо й логічно. А сьогодні я дякую всім, хто приносить Україні спортивні перемоги, хто тренує наших спортсменів, хто навчає дітей правильної спортивної міцності й зараз – це надзвичайно важливо – додає українську спортивну інфраструктуру, відповідний досвід наш спортивний, досвід фізичної культури до нової системи реабілітації, до системи відновлення українців і українок після поранень. І сьогодні ж, у День українського кіно, я дякую всім працівникам, усім працівницям нашої кіногалузі за кожне єднання емоцій, яке наші люди, дорослі й діти, зараз відчувають, дивлячись українське кіно, український серіал, українську документалістику. Нація, яка має власне сильне й емоційне кіно, матиме і свою впевнену долю в цьому світі, свої мрії та власне бачення життя. Слава всім, хто посилює Україну! Дякую всім, хто б’ється заради нашої держави та хто здобуває Україні потрібні результати! Слава Україні!</p>
  <div class="source"><a href="https://www.president.gov.ua/news/partnerstvo-ukrayini-ta-yaponiyi-stane-globalnim-prikladom-z-85533">https://www.president.gov.ua/news/partnerstvo-ukrayini-ta-yaponiyi-stane-globalnim-prikladom-z-85533</a></div>
</article>


<article>
  <h2>Фронт: за минулі сім днів маємо просування вперед – звернення Президента України</h2>
  <div class="badges"><span class="chip">UK</span> <span class="chip">2023-09-10</span></div>
  <p>Дорогі українці, українки! Наприкінці цього тижня важливо сказати кілька речей. Перше – це фронт. За минулі сім днів маємо просування вперед. На таврійських напрямках є рух. На Бахмутському напрямку є рух. Куп’янський, Лиманський напрямки, Авдіївка, Марʼїнка – ми там тримаємо позиції. Дякую всім воїнам, які це забезпечують! Кожного тижня незмінно ініціатива в руках наших воїнів, за Україною. Саме український героїзм визначає, як ця війна завершиться. Маємо всі про це пам’ятати. Друге – я хочу подякувати всім нашим людям, які протягом тижня допомагали долати наслідки російських обстрілів і рятували людей. Суми, Дніпропетровська область, Донеччина, міста Одеської області. Дякую вам! Костянтинівка Донецької області. Парамедик Руслан Губанов, лейтенант поліції. Після удару російських терористів рятував поранених, діставав людей з-під завалів. Загалом за час служби врятував вже 82 людини. Дякую, Руслане! Лейтенант поліції Олег Сізов теж працює парамедиком. Урятував 153 людини за час служби. Просто уявіть, скільки життів завдячують одній людині. Дякую вам, Олеже! Капітан поліції Олена Василенко виїжджає на місця ударів, документує наслідки обстрілів, допомагає пораненим. Сама потрапила під обстріл артилерії, була поранена, повернулася на службу. Дякую вам, Олено! І дякую хлопцям, українським рятувальникам, які першими прибули на місце після удару росіян по Костянтинівці, по ринку: пожежник-рятувальник Роман Дичко, головний майстер-сержант Денис Суханов, капітан служби цивільного захисту Сергій Чікін. Жорстокий обстріл Кривого Рогу. Одна людина загинула. Мої співчуття рідним… 60 поранених. Я дякую кожному й кожній, хто допомагав урятувати людей! А особливо відзначу Вадима Кучкурду, Євгенія Губу та Владислава Курасова, працівників нашої ДСНС. Хлопці врятували з-під завалів трьох людей. Дякую вам! Відзначу також поліцейських Богдана Коваленка та Валерія Великого. Вони одними з перших прибули на місце удару й почали діставати людей з-під завалів. Суми. Старший лейтенант поліції Ярослав Куць прибув на місце російського обстрілу та швидко загасив вогонь у безпосередній близькості до людей, заблокованих під уламками. Я дякую вам за цю швидкість, Ярославе! Ще відзначу працівників ДСНС Сумської області: сержанти служби цивільного захисту Павло Жук та Ігор Токаренко, полковник служби цивільного захисту Сергій Галат. Дякую вам, хлопці, за те, що рятуєте життя наших людей! Одеська область, місто Кілія. Андрій Носов, Андрій Мосієнко, Андрій Василенко – наші пожежники. Дякую, хлопці! Місто Рені. Відзначу поліцейського, майора Дениса Бандаренка. Після російської атаки «шахедами» він урятував чотирьох людей, надав їм медичну допомогу й доправив у лікарню. Я дякую тобі, Денисе! І також дякую кожному українському лікарю, кожній медичній сестричці, кожному медбрату й усім українським бойовим медикам, які рятують життя наших людей, повертають українцям сили! Це справді велика робота. І ще одне. Сьогодні поблизу міста Часів Яр на Донеччині російські терористи вдарили по машині волонтерів. Пряме влучання з ПТРК. Станом на цей час точно відомо, що загинув канадець Ентоні Ігнат. На жаль, імовірно, теж загинула іспанка Емма Ігуаль. Мої співчуття рідним. Ще двоє волонтерів доставлені в лікарні Дніпра – це громадянин Німеччини Мавік Рубен та громадянин Швеції Йохан Матіас, їм надається необхідна допомога. Цей російський обстріл знов-таки підтверджує, наскільки близькою є війна проти України для усіх у світі, хто справді цінує людське життя і хто вважає спільним моральним обов’язком людства зупинити терор і перемогти зло. Слава всім нашим воїнам! Слава всьому нашому народу! Дякую кожному у світі, хто допомагає Україні вистояти, захистити життя! Обов’язково ми переможемо! Слава Україні!</p>
  <div class="source"><a href="https://www.president.gov.ua/news/front-za-minuli-sim-dniv-mayemo-prosuvannya-vpered-zvernenny-85545">https://www.president.gov.ua/news/front-za-minuli-sim-dniv-mayemo-prosuvannya-vpered-zvernenny-85545</a></div>
</article>


<article>
  <h2>Паперової роботи у військах має стати значно менше – звернення Президента України</h2>
  <div class="badges"><span class="chip">UK</span> <span class="chip">2023-09-11</span></div>
  <p>Бажаю здоров’я, шановні українці, українки! Є сьогодні хороша новина: готуємо посилення пакету оборонної підтримки від Німеччини. ППО, артилерія, техніка. Те, про що домовлялися з канцлером Шольцом. Те, про що сьогодні говорили з міністром закордонних справ Німеччини Бербок – вона була з візитом в Україні, зустрівся з нею сьогодні в Києві. Дуже важливо, що партнери чують потреби нашої держави, наших воїнів, захисту нашої енергетики. Я впевнений – буде результат. Рухаємося також і з іншими нашими партнерами, зокрема щодо ППО. Додаткові системи в Україні будуть. Провів сьогодні кілька важливих нарад. Відзначу передусім нараду з міністром оборони України Умєровим, першим заступником міністра Павлюком та віце-прем’єром Федоровим щодо забезпечення наших воїнів, прозорості цього забезпечення. Конкретні потреби наших бойових бригад – вони мають забезпечуватися максимально швидко, і для цього увесь облік повинен бути цифровізований. Взагалі паперової роботи у військах має стати значно менше, і точно не має бути різниці між тим, що подається у звітах тут, у центрі, і тим, чого реально потребують хлопці на «нулі». Міністерство оборони зараз перезапускає систему обліку, міністерство цифровізації допомагає. Провів сьогодні й нараду з представниками правоохоронного сектору. Очевидно, Україні треба більше прогресу в захисті інтересів суспільства. У захисті від тих, хто ставить інтереси свого гаманця вище, ніж суспільні норми й правила. Вище, ніж навіть війну. Будуть нові кроки держави. І ще одне. Сьогодні від ранку різні українські міста, області зазнали російських ударів. Нікополь – жорстокі російські обстріли, артилерія. Очаків Миколаївської області, Херсон та інші міста й села Херсонщини, Пологівський район Запорізької області, Донеччина. Покровський район, Бахмутський, Волноваський та інші. Харківщина. Чернігівщина, Сумщина. Кривий Ріг – ракетний удар. Черговий наліт «шахедів». Коли на частині території нашої держави тиша й відносний спокій, ми маємо завжди пам’ятати про ту нашу землю, про ті наші міста й села, які майже постійно під вогнем. Хоч сьогодні вже й 565-й день цієї війни, ми всі, кожен і кожна в Україні, маємо бути зосереджені на обороні держави так само, як і в перші дні. Росія не сподівається перемогти. Ворог сподівається лише на те, що ми не витримаємо. Україна повинна витримати. Все, що нас посилює, – пріоритет. І тільки це – пріоритет. Жодного послаблення! І нікому не дозволимо послаблювати Україну. Слава всім нашим воїнам! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/paperovoyi-roboti-u-vijskah-maye-stati-znachno-menshe-zverne-85557">https://www.president.gov.ua/news/paperovoyi-roboti-u-vijskah-maye-stati-znachno-menshe-zverne-85557</a></div>
</article>


<article>
  <h2>Декларації мають бути відкритими одразу – звернення Президента України</h2>
  <div class="badges"><span class="chip">UK</span> <span class="chip">2023-09-12</span></div>
  <p>Бажаю здоровʼя! Заветував ухвалений Верховною Радою закон, у якому були обмеження електронного декларування. Причину цього вето, думаю, всі чудово розуміють: декларації мають бути відкритими. Одразу. Не через рік. Уже зараз реєстр треба відкривати. Власне, із цією головною правкою закон має бути проголосований. Бажано швидко. Гарного дня!</p>
  <div class="source"><a href="https://www.president.gov.ua/news/deklaraciyi-mayut-buti-vidkritimi-odrazu-zvernennya-preziden-85561">https://www.president.gov.ua/news/deklaraciyi-mayut-buti-vidkritimi-odrazu-zvernennya-preziden-85561</a></div>
</article>


<article>
  <h2>Обʼєднуйте заради свободи, заради спільних здобутків – звернення до університетської спільноти Нідерландів</h2>
  <div class="badges"><span class="chip">UK</span> <span class="chip">2023-09-12</span></div>
  <p>Пані ректор! Дякую вам за добрі слова. Вітаю вас, Нідерланди! Дорогі студенти! Я хочу присвятити це звернення передусім вам – тим, хто зараз іще зовсім юний і починає свій навчальний рік. Але вже дуже скоро – і, повірте, ви навіть не помітите, як швидко мине цей час, – ви й самі, можливо, будете звертатися до інших, хто починає свій навчальний рік. Можливо, це будуть слова, які ви як батьки, може, скажете своїм дітям. Можливо, ви будете працювати в університеті – викладати ті предмети, які зараз лише вивчаєте, і тоді привітаєте нових студентів, які вперше прийшли до вас. І, можливо, ви станете лідерами в політиці, чи бізнесі, чи громадській активності, яких запрошують звернутися до студентів у такі урочисті моменти. Це ваше життя, і яким воно буде, що стане вашою долею з часом і що саме ви зможете сказати іншим, залежить тільки від вас і ні від кого більше. Зараз світ такий, що вже точно немає жодного дефіциту в порадах і тим більше – у мотиваційних промовах. Як людині жити й що краще робити чи не робити, кажуть усюди. Навіть тоді, коли це абсолютно не потрібно. І всі ви, я впевнений, могли чути дуже багато разів, а що ж нібито варто робити вам, аби – на думку когось іншого – вам вдалося. І буває, що це навіть правильні поради. Буває, що дослухатися до інших справді потрібно. Але все ж, якщо ви самі не розумієте, яким шляхом ви йдете і які ваші власні межі правильного й неправильного, то все, що у вас є, може просто потонути у плині життя, розчинитись у часі. І це дуже страшно, коли людина озирається нібито на своє життя і не бачить, власне, свого життя – бачить щось чуже. Саме так відбувається і з країнами. Як із людьми. Кожній країні потрібне вміння говорити «так» або «ні». Як людині. Хоч би якою була ситуація і хоч би що пропонували інші, треба знати межі свого «так» і свого «ні», свій власний інтерес. Кожній країні треба знати, чого вона варта, що саме її в цьому світі. Так само, як і кожній особистості. Бо якщо не розумієш, що твоє, то не зможеш захистити справді свій вибір. Кожна країна має свій рівень свободи – у когось більший, у когось менший. Хтось отримав її у спадок. Хтось виборює свободу. Але хоч би якою була країна, ніде свобода не буває подарунком. Її завжди треба захищати. Її завжди треба цінувати та усвідомлювати, що дає свободі силу, постійно додавати свободі гарантій. Щоб не було такого моменту, коли країна втрачає свободу. І так само з кожною людиною: треба розуміти, що дає тобі силу бути вільним, аби завжди бути вільним. І завжди – завжди! – треба вміти шукати причини для єдності. Всім країнам. Як і всім людям. Сучасний світ надто активно роз’єднує. Це відбувається просто щомиті. Коли ваші соцмережі створюють лише під вас інформаційну та – що навіть більш важливо – емоційну картину життя. Коли з вашого кола спілкування поступово виростає ваша соціальна «бульбашка», у якій майже не відчуваєш, як живуть інші – в інших «бульбашках». І коли ваша робота, ваші звички, ваше місце в житті стають не просто тим, що вирізняє вас серед інших, а тим, що вас повністю закриває від іншого життя. Так із людьми. Але хіба не так із країнами? Світу дуже не вистачає єдності. Не вистачає вміння відчути іншого та зробити іншого своїм союзником. Не вистачає вміння поставити амбіції на службу спільним цінностям. Зараз світ проходить особливий етап, коли не лише вирішується, чи одні ми десь тут, на сході Європи, збережемо свободу. Зараз визначається, чи вдасться зробити геноцидну політику частиною нібито нормальної світової політики. Саме це намагається зробити Росія війною проти нас. Зробити геноцид тлом, на якому інші можуть нібито спокійно жити десь у своїх «бульбашках». Заморозити війну й перевести смерть із картинки боїв, що шокує, у майже непомітну реальність щоденних репресій на окупованій території. Чи об’єднаний світ проти цього? Не весь. Поки що не весь. Але ми стараємось! Це одне з головного, що ми робимо. Україна шукає причини для єдності з різними країнами. Навіть із тими, з якими в нас майже не було відносин протягом десятиліть. Ми будуємо нові зв’язки. Ми будуємо нові партнерства. Зокрема, Нідерланди нам у цьому допомагають – ваше лідерство, ваша участь допомагають нам єднати світ заради наших спільних цінностей. І це робить наш захист сильнішим, нашу свободу робить сильнішою. Чи змогли б ми сьогодні, у 566-й день жорстокої повномасштабної війни, ось так спілкуватися, якби Україна не працювала заради єдності? Я вам щиро бажаю бачити власний шлях. Я бажаю вміти завжди говорити «так» або «ні», як це відповідає вашому відчуттю життя, вашим інтересам, вашій натурі. Але при цьому, будь ласка, не перетворюйте те, що є вашим, на стіну, яка закриває інших від вас. Шукайте єдності. Шукайте друзів, партнерів, однодумців. І не важливо, з якої країни: із Нідерландів чи з України. Не важливо, як звуть людину: Марк чи Володимир. Головне – це ваш спільний результат. Працюйте разом з іншими. Об’єднуйте заради свободи. Заради спільних здобутків, які можуть стати навіть історичними. Долайте те, що роз’єднує, щоб у будь-якій кризовій ситуації поруч із вами завжди був ваш союзник. Коли це буде вашим умінням на особистому рівні, це незмінно стане й вашою особливою силою на рівні спільноти й на рівні країни. Дорогі студенти! Зараз Нідерланди – серед глобальних лідерів у захисті свободи й людського життя. Завдяки тим поколінням, до яких ви прийшли навчатись. І хай, коли вже до вас прийдуть навчатися, хтось з іноземних лідерів зможе так само дякувати вашій країні за спільний захист свободи, за підтримку людського життя й за те, щоб кожній людині та кожній країні залишити цей фундаментальний вибір у житті казати «так» або «ні», коли йдеться про шлях у майбутнє. Власне майбутнє. Справжнє. Таке, яке ми зараз виборюємо для України. І обов’язково виборемо! Дякую за увагу й дякую за підтримку! Слава Україні!</p>
  <div class="source"><a href="https://www.president.gov.ua/news/obyednujte-zaradi-svobodi-zaradi-spilnih-zdobutkiv-zvernenny-85565">https://www.president.gov.ua/news/obyednujte-zaradi-svobodi-zaradi-spilnih-zdobutkiv-zvernenny-85565</a></div>
</article>


<article>
  <h2>Новий історичний крок між Україною та ЄС має відбутися цього року, і всі гілки влади повинні спрацювати на цей крок – звернення Президента</h2>
  <div class="badges"><span class="chip">UK</span> <span class="chip">2023-09-12</span></div>
  <p>Бажаю здоровʼя, шановні українці, українки! Звіт за день. Перше – закон про електронне декларування. Одразу, як сьогодні вранці проголосований закон надійшов із Верховної Ради, підписав вето. Очікую нового голосування – із позитивом щодо негайного відкриття реєстру декларацій. Вже у вересні таке рішення має бути. Як, до речі, й стосовно законопроекту щодо ПЕПів – політично значущих персон. І це питання не лише політичної відповідальності парламенту, а й наших переговорів із Євросоюзом щодо вступу. Новий історичний крок між Україною та ЄС має відбутися цього року, і всі гілки державної влади в Україні повинні спрацювати на цей крок. Перед усіма іншими нарадами цього дня провів Військовий кабінет. Особливе коло учасників. Говорили лише про те, що на фронті зараз і чого очікуємо на найближчий час. Посилення наших бригад, власне виробництво зброї,снарядів в Україні та постачання від наших партнерів. Важливі доповіді розвідки. Чітко бачимо, до чого реально готуються окупанти та до чого, відповідно, мають бути готові наші воїни. Вагоме рішення Данії є сьогодні – найбільший за весь час повномасштабної війни та вже 12-й оборонний пакет. Обсяг цього нового пакету – понад 800 мільйонів доларів. За змістом – саме те, про що ми домовлялися з пані Премʼєр-міністром Метте Фредеріксен та її урядовою командою. Хороше посилення, дякую за нього! Сьогодні дуже продуктивно поспілкувався зі студентами університетів Нідерландів. Це був широкий формат – кілька університетів. Доволі політичні були питання. Справді хороша увага до України, до нашої боротьби за свободу. І велике сподівання, що ми повернемо мир усій нашій землі, усім нашим людям без винятку. Я вдячний Нідерландам – і суспільству, і політичній спільноті, і тобі, Марку, пане Прем’єр-міністре, особисто за таку щиру підтримку України й за віру в Україну, у наших людей. І, звичайно, наші воїни. Сьогодні є за що подякувати всім воїнам нашої 95-ї окремої бригади ДШВ. 3-тя штурмова – молодці, хлопці! Об’єднана штурмова бригада Національної поліції «Лють» – дякую! Всі три бригади відзначилися в боях на Бахмутському напрямку. Важливі успішні дії. 46-та окрема аеромобільна, 47-ма окрема механізована – дякую вам, воїни, за ваш рух уперед! 72-га окрема механізована бригада та 79-та окрема, ДШВ – дякую за надзвичайно міцний захист наших позицій! І особливо відзначу сьогодні спецпідрозділи ГУР, які виконують завдання в районі Кліщіївки та в інших надзвичайно гарячих точках. Дякую вам, хлопці! Слава Україні!</p>
  <div class="source"><a href="https://www.president.gov.ua/news/novij-istorichnij-krok-mizh-ukrayinoyu-ta-yes-maye-vidbutisy-85581">https://www.president.gov.ua/news/novij-istorichnij-krok-mizh-ukrayinoyu-ta-yes-maye-vidbutisy-85581</a></div>
</article>


<article>
  <h2>Наступного року додаємо значні бюджетні кошти на оборонно-промисловий комплекс – звернення Президента України</h2>
  <div class="badges"><span class="chip">UK</span> <span class="chip">2023-09-13</span></div>
  <p>Бажаю здоров’я, шановні українці, українки! Вагомий був день. Військовий кабінет – такі були деталі, про які зараз не можна говорити, але які будуть дуже результативними у війні. Провів нараду з Прем’єр-міністром Шмигалем і міністром фінансів Марченком щодо бюджету наступного року. Окреслив основні параметри – те, що повинно бути пріоритетами в бюджеті держави. Головне – захист нашої держави й людей. Оборона й безпека – це перший пріоритет, і фінансування оборони й безпеки буде щонайменше на рівні цього року, тобто трильйон шістсот мільярдів гривень. Щонайменше! Наступного року ми додаємо значні бюджетні кошти на оборонно-промисловий комплекс – на виробництво зброї в Україні. І на дрони. Причому й на купівлю того, що необхідно за кордоном, і на українське виробництво. Плюс майже 100 мільярдів гривень цілеспрямовано – на виробництво зброї, яким опікується Мінстратегпром, та на українську армію дронів, яка показує дуже хороші, яскраві результати. Я буду все це підтримувати. Окремий бюджетний пріоритет – це підтримка наших ветеранів. Зберігаємо пріоритетом і соціальні видатки. Щонайменше 469 мільярдів гривень. Будуть додаткові кошти на систему охорони здоров’я – це щонайменше плюс 24 мільярди до видатків цього року. Буде плюс на систему освіти, передусім на підтримку вчителів і викладачів. Закладаємо необхідні кошти на цифровізацію, включно з нашою «Мрією» – новим інструментом для дітей, батьків, вчителів, який ми вже попередньо представили. Наступного року «Мрія» має запрацювати на повну й стати доступною українцям у кожному куточку світу! Звичайно, буде суттєва індексація пенсій – плануємо на березень, як це й передбачено законом. Але, окрім усього цього, ми робимо дуже важливий економічний акцент у бюджеті. Ми додаємо стимулювання економіки – виробництв, робочих місць, інвестицій. Того, що потрібно, аби Україна могла швидше відновитись. Урядовці представлять деталі такого стимулювання. Це й те, що стосується підключення до електромереж для інвесторів, і продовження грантових програм, іпотечних програм, розвиток українських індустріальних парків. Я доручив Прем’єр-міністру підготувати основу для того, щоб у першому півріччі наступного року підвищити мінімальну зарплату в Україні. Абсолютно всі елементи державної роботи мають бути налаштовані так, щоб ми могли самі тут, в Україні, окреслити час завершення цієї війни. Нашою перемогою. Наша зброя, яка досягатиме всіх необхідних для України цілей. Наша економіка, яка зможе давати українцям необхідні робочі місця. Соціальні функції держави, які повинні виконуватися. Державний функціонал, передусім цифровий функціонал, який має ставати більш сучасним, ніж будь-де у Європі. Все це – наші інструменти, щоб наблизити перемогу України. І наша співпраця з нашими партнерами – з усіма у світі, хто разом із нами зацікавлений у мирі. Провів сьогодні нараду щодо інтеграції нашої держави із Євросоюзом і НАТО. Інша нарада, тривала нарада, – щодо підготовки перемовин із партнерами, різними: із «Великої сімки», із Глобального Півдня. Все це буде. Ще одне. Я хочу подякувати, як і завжди, нашим воїнам. Сьогодні особливо – нашим льотчикам. Молодці, хлопці! Всі ми вами пишаємось. Я дякую кожному й кожній, хто воює та працює заради України! Усі, хто зараз у бою, на бойових постах, на бойових завданнях. Я дякую кожному й кожній, хто тренує наших бійців, хто виробляє для України зброю, хто знаходить у світі все, що необхідне Україні. Я дякую вам усім! Слава Україні!</p>
  <div class="source"><a href="https://www.president.gov.ua/news/nastupnogo-roku-dodayemo-znachni-byudzhetni-koshti-na-oboron-85589">https://www.president.gov.ua/news/nastupnogo-roku-dodayemo-znachni-byudzhetni-koshti-na-oboron-85589</a></div>
</article>


<article>
  <h2>Потрібна потужна система правозахисту воїнів у самому секторі оборони – звернення Президента України</h2>
  <div class="badges"><span class="chip">UK</span> <span class="chip">2023-09-14</span></div>
  <p>Бажаю здоров’я, шановні українці, українки! Кілька головних речей за цей день. Вперше саме сьогодні наша держава відзначила день танкістів. Раніше була ще радянська дата професійного дня танкових військ. І зараз є не просто мотив дати саме український сенс усім таким дням, не просто бажання наших людей, але й той конкретний результат українських воїнів, який варто вшановувати на рівні всієї держави. Відзначив наших воїнів-танкістів державними нагородами. Солдатів, сержантів, офіцерів. Наших найхоробріших воїнів! Орденами Богдана Хмельницького, орденами «За мужність», медаллю «За військову службу Україні». Двоє воїнів – сержант Владислав Сімак і старший сержант Олег Паламарчук – отримали «Хрести бойових заслуг» за свою відвагу та результативність. Я дякую вам, хлопці! Дякую всім українським танкістам! І дуже важливо, що наші танкові війська постійно прогресують – навчаються й застосовують у бою все більш передові й сучасні танки. Будуть і «абрамси» під українськими знаменами – постійно додаємо сили нашим воїнам. Провів нараду з міністром оборони України, обговорили деякі ключові речі. Ті рішення, яких усе наше суспільство загалом та українські воїни зокрема очікують від Міністерства оборони. Міністр їх представить, коли всі деталі будуть опрацьовані. Сьогодні ж відзначу спільну роботу Рустема Умєрова з уповноваженим Верховної Ради з прав людини Дмитром Лубінцeм щодо такої нової інституції, як військовий омбудсмен. Це справді потрібно. Потрібно, щоб була потужна система правозахисту воїнів у самому секторі оборони. Зустрівся сьогодні з представниками української єврейської громади – рабинами з різних міст України, з нашими воїнами. Дуже тепла зустріч напередодні свята Рош га-Шана. Важливо, що всі спільноти України об’єднані метою захисту України, нормального життя для всіх наших людей. Відзначив воїнів державними нагородами – орденами «За мужність». Подякував представникам релігійних організацій за те, що вони тут, в Україні, підтримують людей, підтримують державу й усьому світу – усій єврейській громаді світу – розповідають правду про агресію й терор Росії. Хороший результат є сьогодні у нашій співпраці з Міжнародним кримінальним судом. Результат, який точно наближає відповідальність за російські злочини війни. В Україні запрацював польовий офіс Міжнародного кримінального суду, і це найбільше представництво суду за межами Гааги. І дуже добре, що є повна та злагоджена співпраця між Офісом Генерального прокурора, всіма українськими правоохоронними інституціями та Міжнародним кримінальним судом. Саме така співпраця допомагає нам наближати момент відновлення справедливості для України й усіх наших людей, які постраждали від цієї війни, – момент законних і заслужених вироків для російських злочинців. Ще одне. Є за що окремо відзначити Службу безпеки України – увесь склад Служби й наші Військово-Морські сили. Я дякую вам за цей сьогоднішній тріумф – знищено систему ППО окупантів на землі нашого Криму. Дуже вагомо, молодці! Слава всім, хто б’ється заради України! І дякую всім, хто допомагає! Слава Україні!</p>
  <div class="source"><a href="https://www.president.gov.ua/news/potribna-potuzhna-sistema-pravozahistu-voyiniv-u-samomu-sekt-85621">https://www.president.gov.ua/news/potribna-potuzhna-sistema-pravozahistu-voyiniv-u-samomu-sekt-85621</a></div>
</article>


<article>
  <h2>Європа виграє завжди, коли договори працюють, а обіцянки виконуються – звернення Президента України</h2>
  <div class="badges"><span class="chip">UK</span> <span class="chip">2023-09-15</span></div>
  <p>Бажаю здоров’я, шановні українці, українки! Провів розмову з Президенткою Європейської комісії Урсулою фон дер Ляєн. Обмежувальні заходи проти нашого аграрного експорту з боку Євросоюзу скасовані. Зараз важливо, щоб європейська єдність спрацювала на двосторонньому рівні – із сусідами. Щоб сусіди в час війни Україну підтримали. Європа виграє завжди, коли договори працюють, а обіцянки виконуються. Ну а якщо рішення сусідів будуть не сусідськими, Україна буде цивілізовано відповідати. Провів і тривалу нараду з урядовцями, Офісом щодо подальшої нашої тактики захисту договорів і вільної торгівлі в ЄС. Допомагаючи одне одному й захищаючи нашу спільну свободу у Європі, зокрема й економічну свободу, ми зміцнюємо всіх у Європі. І особливо це важливо зараз, в умовах такої геноцидної агресії, яку розв’язала Росія. Провів сьогодні нове засідання Ставки. Перше й головне – фронт. Головком Залужний, командувачі – доповіді щодо ситуації на основних напрямках. Керівник ГУР Буданов – окрема доповідь. Міністр стратегпрому Камишін – змістовно про виробництво зброї й снарядів в Україні. Кожного тижня фіксуємо прогрес держави у власному оборонному виробництві. Є вагомий і дуже потрібний Україні результат на Бахмутському напрямку – наші воїни звільнили Андріївку. 3-тя штурмова, всі залучені сили, штаб, командувач – генерал Сирський. Хлопці, всім вам дякую! Наші активні дії тривають і в районах Кліщіївки, Курдюмівки. 36-та окрема бригада морпіхів дуже потужно діє в районі Опитного та Водяного. Дякую вам, хлопці! Район Вербового – наші незламні воїни, дякую! Район Новопрокопівки – молодці! Пишаюся всіма воїнами, які наближають нашу перемогу! Сьогодні, напередодні Дня рятівника, привітав колектив ДСНС України й подякував за сміливу та самовіддану роботу. Взяв участь у нагородженні лауреатів Всеукраїнської акції «Герой – рятувальник року». І ця подія – значно більше, ніж один з офіційних заходів. Наша вдячність для працівників і працівниць ДСНС. Кожна державна та відомча відзнака для рятувальників – це відображення того, що життя людей захищаються. Провів зустріч із Карімом Ханом, прокурором Міжнародного кримінального суду. Говорили про наближення справедливості для України й для всіх людей, які постраждали від російських злочинів війни. Відповідальність має бути чіткою, конкретною, цілком справедливою – саме такою, як виданий Міжнародним кримінальним судом ордер на арешт Путіна. Те, чого російський диктатор реально злякався. І тепер він старається не виїжджати за межі Росії, бо сила права – вона є, і вагома. І світ має всі можливості, щоб право таки подолало агресію бандитської сили. Готуємось до важливих міжнародних заходів, які заплановані на другу половину вересня. Сьогодні провів кілька тривалих нарад щодо цього. Робимо все, щоб для України були вагомі результати – і в нових оборонних пакетах від партнерів, і в рішеннях міжнародних інституцій. Працюємо й для посилення інституцій України, для спроможності нашої держави остаточно знищити олігархічно-корупційні впливи. Впливи, якими, зокрема, Росія так довго користувалася, щоб послаблювати Україну, щоб постійно «під’їдати» суверенітет нашої держави. Сьогодні провів широку та змістовну нараду з представниками правоохоронних і антикорупційних органів, Верховної Ради України, уряду, Офісу. Готуємо концептуальні кроки, які дадуть Україні, усьому нашому суспільству більше справедливості, а демократії в нашій державі – гарантовану стійкість. Ще одне. Сьогодні українська єврейська громада разом з усіма іудеями світу святкує Рош га-Шана. Вітаю всіх, хто святкує, та бажаю, щоб наступний рік став мирним – нарешті мирним для всієї України, для всіх наших людей. Україна заслуговує на мир, бо робить усе для перемоги. Я дякую кожному й кожній, хто б’ється за свободу та незалежність! Я дякую всім, хто допомагає! Слава Україні!</p>
  <div class="source"><a href="https://www.president.gov.ua/news/yevropa-vigraye-zavzhdi-koli-dogovori-pracyuyut-obicyanki-vi-85637">https://www.president.gov.ua/news/yevropa-vigraye-zavzhdi-koli-dogovori-pracyuyut-obicyanki-vi-85637</a></div>
</article>


<article>
  <h2>Наше завдання – дати Україні всі можливості виробляти зброю й снаряди, щоб мати надійний захист від агресії – звернення Президента</h2>
  <div class="badges"><span class="chip">UK</span> <span class="chip">2023-09-16</span></div>
  <p>Бажаю здоров’я, шановні українці, українки! День сьогодні змістовний – готуємо сильну другу половину вересня. Сильну як заходами в нашій міжнародній роботі з партнерами, так і тим, які рішення реалізуємо тут, в Україні. Вже заплановані десятки перемовин, вже є чіткий графік зустрічей. Будуть і не менш чіткі та конкретні результати. Друге, про що важливо сказати. Продовжуємо підготовку Форуму оборонних індустрій – першого такого заходу, який відбудеться в Україні. Вже цієї осені відбудеться. Інтерес до Форуму – дуже високий. Це повністю відображає силу й потенціал України – нашу спроможність захистити себе і допомогти іншим країнам берегти свободу та міжнародний порядок. Вже 86 провідних оборонних компаній світу – а це 21 країна – підтвердили свою участь у Форумі. Наше завдання абсолютно очевидне – дати всі можливості Україні виробляти зброю й снаряди, дати сучасні технології, щоб мати надійний захист від будь-яких форм агресії. Та, окрім цього, звичайно, поширити наш досвід захисту, досвід української оборони серед союзників і партнерів. Світ повинен бути сильнішим, ніж будь-яка загроза життю від будь-яких агресорів чи терористів. За цей тиждень ми маємо й суттєвий прогрес у реалізації наявних оборонних домовленостей та інших пакетів підтримки. Данія – дякую за новий оборонний пакет, і це вже 12-й пакет. Техніка, боєприпаси, ракети для нашого захисту неба. Німеччина – дякую за нову партію військової допомоги. Бельгія – затверджено участь у тренуванні наших пілотів. Дякую! Норвегія – рішення про додаткові кошти на відновлення України. Дуже важливо. Дякую! Південна Корея – дякую за нову домовленість про фінансову підтримку! Сполучені Штати – нове рішення про санкції, щоб обмежити здатність Росії до терору. Дякую! І, звичайно, наші воїни. Всі бригади й підрозділи, які зараз у боях. Харківщина, Донеччина, Луганщина, Запорізька область, Херсонщина. І ті, хто вже відзначився на тижні потрібними Україні результатами, і ті, хто, я впевнений, готується дати Україні успіхи. Дякую вам! Всі ми пишаємося нашими воїнами! І готуємося зробити наші сили оборони та безпеки міцнішими! Слава Україні!</p>
  <div class="source"><a href="https://www.president.gov.ua/news/nashe-zavdannya-dati-ukrayini-vsi-mozhlivosti-viroblyati-zbr-85669">https://www.president.gov.ua/news/nashe-zavdannya-dati-ukrayini-vsi-mozhlivosti-viroblyati-zbr-85669</a></div>
</article>


<article>
  <h2>Маємо прийти до того, щоб для всіх дітей у нашій країні знайшлася своя родина, свій дім – звернення Президента України</h2>
  <div class="badges"><span class="chip">UK</span> <span class="chip">2023-09-17</span></div>
  <p>Бажаю здоров’я, шановні українці, українки! Хочу сьогодні подякувати. Усім, хто захищає небо нашої держави. Нашим льотчикам та інженерам Повітряних сил, воїнам мобільних вогневих груп, усім нашим зенітникам. Дякую, що постійно збільшуєте число збитих російських ракет та дронів, а отже, й кількість врятованих наших людей, нашої інфраструктури. Дякую, воїни! І всім, хто зараз на передовій. Кожній бригаді. Від Куп’янська до Лівобережжя Херсонщини, від Бахмутського напрямку до кожної української позиції на нулі на півдні нашої держави. Я дякую вам, хлопці, за міцність! А особливо відзначу сьогодні воїнів, які крок за кроком повертають Україні своє саме в районі Бахмута. 80-та бригада ДШВ, 5-та окрема штурмова бригада, славетна 95-та й Об’єднана штурмова бригада Національної поліції «Лють». Кліщіївка! Молодці! Сьогодні Україна відзначає День рятівника. І в пʼятницю, напередодні, мав честь особисто подякувати працівникам і працівницям ДСНС України й усім тим, чиє серце просто відчуває, що інакше не можна, що треба дбати про інших, треба допомагати іншим, коли від цього залежить життя. Сьогодні я хочу подякувати не лише всім нашим рятівникам, але й усім рідним – мамам і татам хлопців і дівчат, чоловіків і жінок, які працюють у Державній службі з надзвичайних ситуацій України. Я дякую вам за те, що ваші діти виховані саме так: рятувати інших, робити все наше суспільство більш міцним і більш людяним. Дякую! Сьогодні ж – і це дуже символічний збіг – у нашій державі відзначається День усиновлення. Це, певно, одна з найпочесніших місій у житті – допомогти дитині уникнути сирітської долі. Всім, хто так допомагає діткам, усім, хто так поширює тепло своєї родини, щоб стало менше самотніх доль у цьому світі, – усім дякую! Ми як держава маємо прийти до того, щоб для всіх дітей у нашій країні, для всіх, хто залишився без батьківського піклування, знайшлася своя родина – свій власний дім, сім’я. Інтернати – це має бути точно не про Україну. Я дякую всім, хто працює заради цього! Слава кожному й кожній, хто допомагає нашим людям і всій державі ставати сильнішими! І готуємо нові оборонні рішення для України. ППО й артилерія – пріоритет. Слава Україні!</p>
  <div class="source"><a href="https://www.president.gov.ua/news/mayemo-prijti-do-togo-shob-dlya-vsih-ditej-u-nashij-krayini-85673">https://www.president.gov.ua/news/mayemo-prijti-do-togo-shob-dlya-vsih-ditej-u-nashij-krayini-85673</a></div>
</article>


<article>
  <h2>Ви – приклад надпотужної волі, і це надихає – звернення Президента до українських захисників і захисниць, які брали участь в «Іграх нескорених»</h2>
  <div class="badges"><span class="chip">UK</span> <span class="chip">2023-09-18</span></div>
  <p>Пані та панове! Шановні захисники й захисниці! Воїни! Нескорені! Я щиро вітаю всіх вас із поверненням на рідну землю! З поверненням і з перемогами, з відмінними результатами. Цього року на «Іграх нескорених» наша збірна здобула медалі в багатьох дисциплінах. Тридцять чотири медалі різного ґатунку. Але й золото, і срібло, і бронза передусім доводять незламність українського духу та міцність вашого характеру, який сильніший за будь-які обставини. Ви для всіх приклад надпотужної волі. І це надихає. Це заряджає. Це показує всьому світу, а Україні дає змогу знати й не забувати, що з нескорених народжується нація та завдяки нескореним нації витримують усе. І перемагають усе! Дякую всім вам! Слава Україні!</p>
  <div class="source"><a href="https://www.president.gov.ua/news/vi-priklad-nadpotuzhnoyi-voli-i-ce-nadihaye-zvernennya-prezi-85677">https://www.president.gov.ua/news/vi-priklad-nadpotuzhnoyi-voli-i-ce-nadihaye-zvernennya-prezi-85677</a></div>
</article>


<article>
  <h2>Сьогодні людство має діяти в повній солідарності, щоб урятувати життя – виступ Президента Володимира Зеленського під час загальних дебатів Генеральної Асамблеї ООН</h2>
  <div class="badges"><span class="chip">UK</span> <span class="chip">2023-09-19</span></div>
  <p>Дуже дякую! Я вітаю всіх, хто підтримує спільні зусилля! І я обіцяю: якщо будемо по-справжньому об&#x27;єднані, ми зможемо гарантувати справедливий мир для всіх народів. Ба більше, єдність може запобігти війнам. Пані та панове! Пане Генеральний секретарю! Колеги-лідери! Цей зал бачив багато воєн, але не був активним захисником від агресії. У багатьох випадках тут найголоснішим був страх війни, останньої війни – війни, після якої ніхто більше не збереться в залі Генеральної Асамблеї. Третя світова війна розглядалася як ядерна війна. Конфлікт між державами, що веде до застосування ядерної зброї. Інші війни здавалися не такими страшними порівняно із загрозою застосування так званими великими державами своїх арсеналів ядерної зброї. Отже, ХХ століття навчило світ утримуватися від використання зброї масового знищення: не розгортати, не поширювати, не погрожувати й не випробовувати, а сприяти повному ядерному роззброєнню. Відверто кажучи, це хороша стратегія. Але це не має бути єдиною стратегією захисту світу від цієї останньої війни. Україна віддала свій третій за величиною ядерний арсенал. Тоді світ вирішив, що Росія має стати хранителем цієї сили. Але історія демонструє, що саме Росія найбільше заслуговувала на ядерне роззброєння ще в 1990-х роках. І Росія заслуговує на це зараз – терористи не мають права володіти ядерною зброєю. Не мають права! Але насправді не ядерна зброя зараз найстрашніша. Поки ядерна зброя не застосовується, масове знищення набирає обертів. Агресор перетворює на зброю багато інших речей, і ці речі використовуються не лише проти нашої країни, а й проти всіх вас. Колеги-лідери! Існує багато конвенцій, які обмежують озброєння, але не існує реальних обмежень на перетворення на зброю. Дозвольте навести приклад. Їжа. З початком повномасштабної війни українські порти на Чорному та Азовському морях заблоковані Росією. Зараз наші порти на Дунаї залишаються мішенню для ракет і безпілотників. І це очевидна спроба Росії використати дефіцит продовольства на світовому ринку як зброю в обмін на визнання деяких, якщо не всіх, захоплених нею територій. Росія використовує ціни на продовольство як зброю. Це впливає на території від атлантичного узбережжя Африки до Південно-Східної Азії. Таким є масштаб загрози. Я хотів би подякувати тим лідерам, які підтримали нашу Чорноморську зернову ініціативу та програму «Зерно з України». Дуже дякую! Об&#x27;єднавшись, ми зробили так, що зброя знову перетворилася на їжу. Понад 45 країн побачили, як важливо, щоб українське продовольство було доступне на ринку від Алжиру та Іспанії до Індонезії та Китаю. Навіть зараз, коли Росія зірвала Чорноморську зернову ініціативу, ми працюємо над забезпеченням продовольчої стабільності. І я сподіваюся, що багато хто з вас приєднається до нас у цих зусиллях. Ми запустили тимчасовий морський експортний коридор із наших портів. І ми наполегливо працюємо над збереженням сухопутних маршрутів для експорту зерна. І тривожно бачити, як дехто у Європі, деякі наші друзі у Європі, розігрують солідарність у політичному театрі, роблячи із зерна трилер. Може здатися, що вони грають власну роль, але насправді вони допомагають підготувати сцену для московського актора. По-друге, це використання енергії як зброї. Світ неодноразово був свідком того, як Росія використовувала енергію як зброю. Кремль використовував нафту й газ як зброю, щоб послабити лідерів інших країн, коли вони приїздили на Красну площу. Зараз загроза ще більша. Росія перетворює ядерну енергетику на зброю. Вона не лише поширює свої ненадійні технології будівництва атомних електростанцій, а й перетворює електростанції інших країн на справжні «брудні бомби». Подивіться, будь ласка, що Росія зробила з нашою Запорізькою атомною електростанцією. Обстрілювала її, окупувала й тепер шантажує інших витоками радіації. Чи є сенс скорочувати ядерну зброю, коли Росія перетворює на зброю ядерні електростанції? Страшне питання. Глобальна архітектура безпеки не пропонує жодної реакції чи захисту від таких підступних погроз радіацією. І поки що не існує жодної відповідальності для радіаційних шантажистів. Третій приклад – діти. На жаль, різні терористичні угруповання викрадають дітей, щоб чинити тиск на їхні сім&#x27;ї та суспільство. Але ніколи раніше масові викрадення та депортації не ставали частиною державної політики. До сьогодні. Ми знаємо імена десятків тисяч дітей і маємо докази щодо ще сотень тисяч, викрадених Росією на окупованих територіях України та згодом депортованих. Міжнародний кримінальний суд видав ордер на арешт Путіна за цей злочин. Ми намагаємося повернути дітей додому, але час іде. Що з ними буде? Цих дітей у Росії вчать ненавидіти Україну, розривають усі зв&#x27;язки з їхніми сім&#x27;ями... Це, безумовно, геноцид. Коли ненависть стає зброєю проти одного народу, вона ніколи не зупиняється на досягнутому. Кожне десятиліття Росія починає нову війну. Частини територій Молдови та Грузії залишаються окупованими. Росія перетворила Сирію на руїни. І якби не Росія, хімічна зброя ніколи б не була застосована в Сирії. Росія майже поглинула Білорусь. Вона очевидно загрожує Казахстану й країнам Балтії... І мета нинішньої війни проти України – перетворити нашу землю, наших людей, наші життя, наші ресурси на зброю проти вас, проти міжнародного порядку, заснованого на правилах. Багато місць у залі Генеральної Асамблеї можуть спорожніти, якщо Росія досягне успіху у своїй підступності та агресії. Пані та панове! Агресор сіє смерть і руїни навіть без ядерної зброї, але наслідки – схожі. Ми бачимо міста й села в Україні, стерті з лиця землі російською артилерією. Повністю зрівняні із землею! Ми бачимо війну безпілотників. Ми знаємо, до яких наслідків може призвести перенесення війни в кіберпростір. Штучний інтелект може навчитися воювати ефективно, перш ніж навчиться ефективно допомагати людству. Слава богу, люди ще не навчилися використовувати клімат як зброю. Хоч людство вже й провалює цілі кліматичної політики, і екстремальні погодні умови руйнуватимуть нормальне життя на планеті, і якась зловмисна держава також використовуватиме наслідки цього як зброю. І коли люди на вулицях Нью-Йорка та інших міст світу виходили на кліматичні протести – всі ми їх бачили... І коли люди в Марокко, Лівії та інших країнах гинуть унаслідок стихійних лих... І коли острови та країни зникають під водою... І коли торнадо й пустелі поширюються на нові території... І коли все це відбувається, одна неприродна катастрофа у Москві вирішила почати велику війну та вбити десятки тисяч людей. Ми маємо це зупинити! Ми маємо діяти єдиним фронтом – перемогти агресора й зосередити всі наші можливості та енергію на подоланні цих викликів. Як відбувається стримування ядерної зброї, так само має стримуватись агресор і всі його інструменти та методи війни. Кожна війна сьогодні може стати останньою, але потрібна наша єдність, щоб гарантувати, що агресія не спалахне знову. І не діалог між так званими великими державами десь за зачиненими дверима може гарантувати нам усім нову епоху без війн, а відкрита робота всіх народів заради миру. Торік я представив обриси Української формули миру на Генеральній Асамблеї ООН. Пізніше в Індонезії я представив повну Формулу. І за останній рік Формула миру стала основою для оновлення наявної архітектури безпеки. Тепер ми можемо відновити дію Статуту ООН і гарантувати повну силу світового порядку, заснованого на правилах. Завтра я представлю деталі на спеціальному засіданні Ради Безпеки ООН. Головне, що йдеться не лише про Україну. Понад 140 держав і міжнародних організацій повністю або частково підтримали Українську формулу миру. Українська формула миру стає глобальною. Її пункти пропонують рішення та кроки, які зупинять усі форми перетворення на зброю, що були застосовані Росією проти України та інших країн і можуть бути використані іншими агресорами. Подивіться: уперше в новітній історії ми маємо реальний шанс припинити агресію на умовах нації, яка зазнала нападу. Це реальний шанс для кожного народу домогтися того, щоб агресія проти вашої держави, якщо вона, не дай боже, станеться, закінчилася не тим, що ваша земля буде розділена й ви будете змушені підкоритися військовому чи політичному тиску, а тим, що ваша територія й суверенітет будуть повністю відновлені. Ми започаткували формат зустрічей радників із питань національної безпеки та дипломатичних представників. Важливі переговори та консультації щодо імплементації Формули миру відбулися в Хіросімі, Копенгагені та Джидді. І ми готуємо Глобальний саміт миру. Я запрошую всіх вас – усіх, хто не толерує жодної агресії – до спільної підготовки саміту. Мені відомо про спроби укласти якісь тіньові угоди за лаштунками. Злу не можна довіряти – запитайте Пригожина, чи варто довіряти обіцянкам Путіна. Будь ласка, почуйте мене. Нехай єдність вирішує все відкрито. Поки Росія штовхає світ до останньої війни, Україна робить усе для того, щоб після російської агресії ніхто у світі не наважився напасти на жодну країну. Перетворення на зброю (weaponization) має стримуватись. За воєнні злочини має бути покарання. Депортовані люди мають повернутися додому. А окупант має повернутися на свою землю. Ми повинні бути об&#x27;єднані, щоб досягти цього. І ми це зробимо. Слава Україні!</p>
  <div class="source"><a href="https://www.president.gov.ua/news/sogodni-lyudstvo-maye-diyati-v-povnij-solidarnosti-shob-urya-85705">https://www.president.gov.ua/news/sogodni-lyudstvo-maye-diyati-v-povnij-solidarnosti-shob-urya-85705</a></div>
</article>


<article>
  <h2>Щоб запобігти потрясінням на світовому ринку продовольства, ми можемо створити зернові хаби – виступ Володимира Зеленського на саміті Цілей сталого розвитку</h2>
  <div class="badges"><span class="chip">UK</span> <span class="chip">2023-09-19</span></div>
  <p>Шановні колеги! Пані та панове! Радий взяти участь у саміті. Може здатися трохи дивним обговорювати сталий розвиток, коли єдиною сталою річчю є те, що цей світ непередбачуваний. Але це не так. Наша солідарність може зробити речі передбачуваними. Україна ніколи не відмовиться від ролі гаранта глобальної продовольчої безпеки. Ніхто не очікував від нас, що ми зможемо витіснити російський флот із наших чорноморських вод та надати більше простору для Чорноморської зернової ініціативи, а також гуманітарної ініціативи «Зерно з України». Результати справді вражають. Український експорт продовольства досяг берегів Алжиру, Джибуті, Єгипту, Кенії, Лівії, Лівану, Марокко, Сомалі, Тунісу, Бангладеш, Китаю, Індії, Індонезії, Малайзії, Шрі-Ланки, Таїланду, В&#x27;єтнаму, Іраку, Оману, Пакистану, Туреччини, Ємену та інших країн. З транзитних портів нашу продукцію доправлено до Ефіопії та Судану. Загалом 32 мільйони тонн їжі. Це на 32 мільйони тонн менше хаосу. Я дякую всім тим лідерам, які підтримали наші експортні програми. Дуже дякую, друзі! Ми це зробили. І ніщо не заважає нам досягти набагато амбітніших цілей. Україна пропонує дуже чіткі дії. Щоб запобігти будь-яким потрясінням на світовому продовольчому ринку, ми можемо створити хаби на мільйони тонн зерна на рік в особливо чутливих зонах, наприклад у портах Африки. Ми вже почали переговори про такі можливості. Хоч би якою була проблема, співпраця може дати рішення. І світ має всі необхідні ресурси для того, щоб розв’язати всі проблеми й водночас підштовхнути глобальний розвиток. Україна в умовах війни показує чудові результати. Світ у співпраці може зробити набагато більше. Не говорити, не чекати. Дії змінюють світ, дії втілюють цілі в життя. І те, яке життя нам потрібне, залежить тільки від нас самих. Дякую за увагу, дякую за підтримку, справжні друзі! Слава Україні!</p>
  <div class="source"><a href="https://www.president.gov.ua/news/shob-zapobigti-potryasinnyam-na-svitovomu-rinku-prodovolstva-85713">https://www.president.gov.ua/news/shob-zapobigti-potryasinnyam-na-svitovomu-rinku-prodovolstva-85713</a></div>
</article>


<article>
  <h2>Застосування права вето потребує реформування, і це може стати ключовою реформою ООН – виступ Президента України на засіданні Ради Безпеки ООН</h2>
  <div class="badges"><span class="chip">UK</span> <span class="chip">2023-09-20</span></div>
  <p>Шановний пане Прем’єр-міністре Рамо! Дякую албанському головуванню за організацію цього засідання. Пане генеральний секретарю! Шановні пані та панове! Від старту повномасштабної агресії, розпочатої державою, яка досі чомусь серед постійних членів Ради Безпеки ООН, минуло вже 574 доби болю, втрат і боротьби. Росія вбила щонайменше десятки тисяч наших людей та зробила мільйони біженцями, зруйнувавши їхній дім. Світова більшість визнає правду про цю війну. Це злочинна та неспровокована агресія Росії проти нашої нації, що має на меті захоплення території та ресурсів України. Але не тільки це. Держава-терорист має на меті своєю агресією підірвати всі дамби міжнародних норм, які мають захищати світ від воєн. І я вдячний всім у світі, хто визнав агресію Росії порушенням Статуту ООН. Україна здійснює своє право на самооборону. Допомагати Україні в цьому зброєю, застосуванням санкцій, здійсненням всебічного тиску на агресора, голосуванням за відповідні резолюції означає допомагати захищати Статут ООН. Резолюції Генеральної Асамблеї підтверджують факт, що єдине джерело цієї війни – Росія. Втім, це нічого не змінило для Росії в ООН. Але саме такі ситуації змінили все для ООН. Ми маємо визнати: Організація в глухому куті щодо агресій. Людство вже не покладає надій на ООН, коли йдеться про захист суверенних кордонів націй. Лідери світу шукають нові майданчики, альянси, які могли б зменшити катастрофічний обсяг проблем, які тут, у цих стінах, зустрічають риторику, а не рішення, зустрічають прагнення компромісів з убивцями, а не захист життя. Життя варто захищати безкомпромісно, щоб захист був успішним. Але я не був би сьогодні тут, якби Україна не мала пропозицій саме щодо конкретних рішень. Вчора у виступі перед Генасамблеєю я сказав про те, що Українська формула миру стала основою, на якій можна модернізувати наявну архітектуру безпеки у світі, щоб повернути реальну силу Статуту ООН і міжнародному порядку, заснованому на чітких правилах. Хочу представити деталі – конкретні можливі дії на основі Формули миру. Йдеться про пункт п’ятий Формули миру. Його назва «Виконання Статуту ООН та відновлення територіальної цілісності України і світового порядку». Всі у світі бачать, що саме робить ООН недієздатною, на жаль. У цьому кріслі в Раді Безпеки, яке Росія займає незаконно через закулісні маніпуляції після розпаду Радянського Союзу, сидять брехунці, чия робота – виправдовувати агресію та геноцид, що їх здійснює Росія. І всі дії ООН – чи то Ради Безпеки, чи то Генасамблеї, – які могли б зупинити цю агресію, розбиваються об привілей, який дає це крісло агресору. Вето в руках агресора – ось те, що загнало ООН у глухий кут. Зараз хоч би якою нацією ви були: народом, який налічує сотні мільйонів людей, чи малою нацією, нацією, яка героїчно захищає свою незалежність, або країною, чий давній досвід незалежності може допомогти іншим, державою, яка потребує допомоги, чи нацією, яка може реально допомогти, державою, яка спирається на свою армію, чи такою державою, для якої Статут ООН, а не її армія є першою та останньою лінією оборони... Хоч би ким ви були, наявна система ООН робить вас все одно меншим, ніж право вето, яке є лише в кількох та яке використовується одним – Росією – на шкоду всім іншим членам ООН. Цими днями в Генасамблеї дуже часто звучить слово «нерівність». Про нерівність говорять різні нації – і ті, хто більший, і ті, хто менший. Саме нерівність робить зараз ООН недієздатною. Мені шкода, що Рада Безпеки ООН зараз – це лише найбільш помітна у світі трибуна. Я вірю, що ООН здатна… Я знаю, що ООН здатна на більше. Я впевнений, що Статут ООН може реально працювати заради миру, заради безпеки у глобальному масштабі. Але для цього багаторічні розмови та проекти щодо реформування ООН повинні стати конкретним процесом реформування ООН. І має йтися не лише про представництво тут, у Раді Безпеки. Застосування права вето – ось що потребує реформи, і це може стати ключовою реформою. Тим, що повертає силу Статуту ООН. Шановні пані та панове! 574 доби повномасштабної російської агресії – це 574 причини для змін у цій залі. І голосів за такі зміни насправді мільярди. Абсолютна більшість людей у світі прагне світу без агресій. На противагу всім нам є лише одержимі у Москві. Вето не має слугувати зброєю для тих, хто одержимий ненавистю та війною. Ми бачимо в ООН зростання підтримки ідеї, що у випадках масових жорстоких злочинів проти життя людей потрібна добровільна відмова від права вето. Але бачимо також, що Росія з власної волі не віддасть колись украденого привілею. І саме тому Генеральній Асамблеї ООН треба дати реальну можливість долати вето. Це перший необхідний крок. Якщо війну неможливо зупинити через те, що всі зусилля блокуються вето агресора чи того, хто потурає агресору, потрібно виносити це питання на розгляд Генеральної Асамблеї. За умови набрання двох третин голосів, які відображатимуть волю націй і з Азії, і з Африки, з Європи, з обох Америк, з регіону Тихого океану, – глобальної кваліфікованої більшості – вето має реально долатися, і така резолюція Генасамблеї повинна бути обов’язковою для виконання всіма державами-членами. Другий крок. Рада Безпеки ООН має бути повністю підзвітною перед націями світу. Я вітаю пропозиції різних лідерів розширити представництво націй у Раді Безпеки. Коло постійних членів Ради безпеки має відображати сучасність. Сучасність і справедливість. Україна вважає несправедливим, коли мільярди людей не мають свого постійного представництва в Раді Безпеки. Африканський Союз має бути тут постійно. Азія заслуговує на ширше постійне представництво – не можна назвати нормальним, коли такі нації, як Японія, чи Індія, чи ісламський світ, досі за бортом постійного представництва в Раді Безпеки. Варто зважати на зміни, які відбулись у Європі, а саме: Німеччина стала одним із ключових глобальних гарантів миру та безпеки. І це факт. А отже, факт і те, що Німеччина заслуговує на місце серед постійних членів Радбезу. Латинська Америка має бути тут представлена – постійно. І держави Тихого океану. Втім, не можна обмежуватись увагою лише до тих, хто в топ-кріслах. Потрібне розширення участі й доступу до роботи Ради Безпеки та її допоміжних органів для всіх членів Генеральної асамблеї, яких не визнано агресорами. І водночас будь-яка участь будь-якої держави – члена Ради Безпеки має призупинятися на час, коли така держава в порушення Статуту ООН іде агресією проти будь-якої іншої нації. Третій крок. Потрібна система превенції агресій через раннє реагування на дії, спрямовані проти територіальної цілісності та суверенітету держав. Настав час це зробити. Націям світу варто погодити такий механізм реагування на агресії для захисту інших, який кожен хотів би для власної безпеки. Російське вторгнення в Україну показало, що саме може бути таким механізмом. Серед іншого – потужні санкції проти агресора. І не лише на етапі, коли вже відбулася Буча, а й на етапі, коли збирається армія вторгнення. Кожен, хто хоче почати війну, має бачити ще до своєї фатальної помилки, що саме втратить, коли почне війну. Питання про застосування превентивних санкцій має виноситися на розгляд Ради Безпеки ООН автоматично, коли будь-який член Генеральної Асамблеї заявляє про загрозу агресії. Українські солдати зараз своєю кров’ю роблять те, що Рада Безпеки ООН має робити своїми голосуваннями – зупиняють агресію та захищають принципи Статуту ООН. А тепер щодо територіальної цілісності. Цей елемент і Статуту ООН, і нашої Формули миру нерозривно пов’язаний із питанням про очищення суверенної території держави від окупантів. Окупація – це бездонне джерело тротилу під міжнародним порядком, заснованим на правилах. Тож я наведу приклад конкретних дій, які мають бути реалізовані, аби архітектура безпеки була міцною. На прикладі України. Дуже конкретні речі. Конкретні, як і ми, українці. Перше: повне виведення всіх російських військ і військових формувань, включно з Чорноморським флотом Росії або тими дірявими коритами, які від нього залишаться за час війни, а також виведення всіх найманців і квазівійськових формувань Росії з усієї суверенної території України в межах наших міжнародно визнаних кордонів 1991 року. Друге: повне повернення Україні ефективного контролю над усім нашим державним кордоном та виключною економічною зоною в Чорному та Азовському морях, а також у Керченській протоці. Власне, лише виконання таких двох пунктів матиме результатом чесне, надійне та повне припинення бойових дій. Шановні пані та панове! Реформи таких міжнародних інституцій зазвичай робилися за результатами великих трагедій, за результатами великих воєн. Ми не маємо чекати, коли завершиться ця агресія. Діяти треба вже зараз. Наше прагнення до миру має зробити реформу. Коли я готував Українську формулу миру, я брав силу для її пунктів виключно з принципів Статуту ООН та резолюцій, які були ухвалені Генеральною Асамблеєю. Саме це й дає змогу Українській формулі миру ставати глобальною. Нації, які долучаються до роботи з Формулою, усвідомлюють, що працюють заради міжнародного порядку, заснованого на правилах, заради захисту територіальної цілісності й суверенітету держав, захисту людських прав, недопущення агресій та геноцидної політики. Природно, що епіцентром такої роботи має бути ця зала – зала Ради Безпеки ООН і ще більшою мірою – зала Генеральної асамблеї. Якщо для цього треба провести реформу інституцій ООН, значить, треба не боятися реформи. Ми готові спільно з членами ООН, які беруть участь у Формулі миру, працювати над відповідними проектами резолюцій і поправок до Статуту ООН. І я хочу, щоб для всіх у світі було чітким, що саме Україна пропонує, коли звертається до націй світу із закликом приєднуватися до спільної роботи над реалізацією Формули миру. Кожна держава може проявити своє лідерство в межах того чи іншого або кількох чи всіх пунктів Формули миру. Формуємо групи згідно з пунктами Формули миру, у яких працюють радники лідерів держав з питань національної безпеки та дипломатичні представники. У групах визначається перелік рішень та нормотворчих пропозицій, які мають бути імплементовані, щоб відповідний пункт Формули миру був реалізований. Ми готові провести установчий саміт лідерів. Далі – десять конференцій на рівні радників, дипломатичних представників, голів парламентів згідно з десятьма пунктами Формули миру. Згодом ці проекти, підготовлені радниками, виносяться на розгляд лідерів держав на відповідному заключному саміті. Таким чином усі нації світу, які поважають мир, можуть реально взяти участь у поверненні саме миру. Співпраця – це завжди ключове слово для України в міжнародних відносинах. Саме це слово ключове, саме для миру. Тож хай панує мир! Хай сильнішими стають наші з вами інституції та наша з вами співпраця. Я вам дуже дякую за можливість звернутися. Дякую за запрошення. Дякую за увагу! Слава Україні!</p>
  <div class="source"><a href="https://www.president.gov.ua/news/zastosuvannya-prava-veto-potrebuye-reformuvannya-i-ce-mozhe-85745">https://www.president.gov.ua/news/zastosuvannya-prava-veto-potrebuye-reformuvannya-i-ce-mozhe-85745</a></div>
</article>


<article>
  <h2>Разом працюватимемо, щоб спільно з Америкою Україна виробляла необхідну зброю – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-22</span></div>
  <p>Бажаю здоров’я, дорогі українці, українки! Дуже важливий візит у Вашингтон був, дуже вагомі результати. Зустріч із Президентом Байденом, із його командою. Є новий оборонний пакет: ППО, артилерія, снаряди, інженерні засоби. І довгострокова домовленість – будемо разом працювати, аби спільно з Америкою Україна виробляла необхідну зброю. Це новий рівень нашої єдності! Копродукція в «оборонці» зі Сполученими Штатами – це історична річ. Нова промислова база, нові робочі місця для обох наших народів. Україна зможе виробляти, зокрема, ППО. Готуємося створити нову оборонну екосистему разом зі Сполученими Штатами, щоб виробляти зброю, щоб разом іще більше посилити свободу й захист життя. Це матиме глобальні позитивні результати. Я дякую, пане Президенте Байдене! Дякую Конгресу – обом партіям, обом палатам. Сьогодні почав день у столиці Америки саме з Конгресу – з дуже відвертих, детальних розмов. Я відчув довіру – довіру, яка завжди є основою єдності. Чіткі відверті запитання членів Палати представників і сенаторів. Прямі відповіді. Для України це пріоритет, щоб у наших відносинах з Америкою була необхідна прозорість. Були зустрічі сьогодні й у Пентагоні – важливі розмови про оборонну підтримку. Важливі домовленості. Багато роботи було в урядовців. Зокрема, сьогодні Мінстратегпром, міністр Камишін, підписав угоди про співпрацю з трьома ключовими асоціаціями. Понад 2 тисячі оборонних компаній – американські компанії. Залучаємо до роботи в Україні. Є меморандум про енергетичну співпрацю. Принципові речі обговорили сьогодні про відновлення України після бойових дій. Обговорили й посилення інституцій нашої держави, аби очистити Україну від будь-яких ворожих та корупційних впливів. Є ціннісне рішення про повернення Україні вкрадених окупантами артефактів – предметів скіфського періоду. Свої важливі заходи були сьогодні в першої леді. І зустріч із першою леді Америки Джилл Байден. І Джорджтаунський університет – зустріч зі студентами, розширення нашої культурної дипломатії. 40-ва українська книжкова поличка. Потім уже ввечері разом з Оленою звернулися до всіх американців – і до політичних лідерів, до членів Конгресу, і до звичайних американців, які зробили стільки надзвичайних речей заради допомоги нашим людям, українським дітям, нашим українським родинам і нашим воїнам. Я дякую, Сполучені Штати, дякую тобі, Америко! І продовжуємо працювати заради посилення України. Дякую всім, хто нам допомагає! Слава всім нашим воїнам! Обов’язково переможемо! Слава Україні!</p>
  <div class="source"><a href="https://www.president.gov.ua/news/razom-pracyuvatimemo-shob-spilno-z-amerikoyu-ukrayina-virobl-85805">https://www.president.gov.ua/news/razom-pracyuvatimemo-shob-spilno-z-amerikoyu-ukrayina-virobl-85805</a></div>
</article>


<article>
  <h2>Виступ Президента й першої леді України перед представниками урядових і ділових кіл США, пресою та українською громадою</h2>
  <div class="badges"><span class="chip">UK</span> <span class="chip">2023-09-22</span></div>
  <p>Президент: – Прошу... Перша леді: – Дякую. Дорогі друзі! Ми з Володимиром ніколи раніше не виступали з такими промовами. Але також ніколи раніше наша країна не мала таких підстав бути вдячною. У довгій історії українського народу були різні часи. Українці не припиняли боротися за свободу – це в характері наших чоловіків і жінок. Однаковою мірою. Тепер я не боюся, що українська свобода впаде. Взагалі свобода більше ніколи не впаде. Світ може бути в цьому впевнений, бо може бути впевнений в Америці. Президент: – Цього понеділка, прилетівши до Нью-Йорка, ми з командою одразу поїхали на Стейтен-Айленд – у шпиталь, де відновлюються наші хлопці, наші герої, які зазнали важких поранень у боях. Солдати, матроси, сержанти. Звичайні хлопці. Деякі з них зараз знову вчаться ходити. Звикають до протезів. Але саме вони не погодилися б на окупацію. Вони – сильні хлопці з хоробрим серцем. Я пишаюся нашими солдатами! Кожним із них. І що я помітив там під час зустрічей із лікарями шпиталю університету Стейтен-Айленду, у їхніх очах... Я помітив, що люди, які там працюють – у госпіталі – і повертають наших хлопців до нормального життя, – американці – вони теж пишаються українськими воїнами. Ніколи раніше американці так не пишалися силою й міццю українців. Дуже вам дякую! Великий привілей бути тут. Дякую. Дорогі друзі! Шановні американці! Серед документів, які я побачив сьогодні в Національному архіві США, була телеграма Авраама Лінкольна до генерала Гранта. Документ, що надзвичайно надихає... «Тримайся бульдожою хваткою, гризи й души, скільки можеш» – слова Президента Лінкольна відображають мужність і віру, які допомогли Америці. Такі слова відображають саме те, як воюють українці. У наших переможних битвах за Україну, і Харків, і острів Зміїний у Чорному морі. У нашій битві за Бахмут, де наші солдати йдуть уперед попри труднощі. У нашій битві за кожен сантиметр української землі. Кожен день цієї війни українські солдати тримаються бульдожою хваткою. Вони гризуть і душать російських окупантів, наскільки це можливо. Ніколи раніше російська диктатура не зустрічала такого сильного опору. І ніколи більше Росії не вдасться знищити жодну іншу націю. Список Путіна був довгим. Зовсім недавно. Після України, якщо ми впадемо, половина Європи знову опиниться в небезпеці потрапляння під вплив Москви. Але американський внесок в українську безпеку та глобальний захист свободи працює. На 100%. До останнього цента. Зараз список цілей Путіна інший: замість того, щоб диктувати умови Америці, Європі та всьому вільному світу, Путін змушений принижуватися, особисто розважаючи делегацію із Пхеньяна й намагаючись здобути прихильність Тегерана. Це його очевидна слабкість. Це правда. Україна платить найвищу ціну за захист свободи та глобальної безпеки. Щодня й щоночі наші солдати жертвують своїм життям, тримаючи оборону в окопах на лінії фронту. Вони втрачають своїх побратимів у бою. Вони втрачають кінцівки, підриваючись на російських мінах. Щодня й щоночі Росія продовжує свій терор ракетами та іранськими безпілотниками. Але кожного дня й кожної ночі наша єдність залишається сильною. Ви підтримуєте нас. І ми знаємо, що ми не впадемо. І ми бачимо, як наша свобода тримає хватку бульдога. І ми впевнені, що іншим народам не доведеться кидати свої армії в цю битву, бо Україна здатна закінчити цю війну перемогою, яка стане нашою спільною перемогою. Не імперія зла, а відсутність єдності може поставити свободу на коліна. Ми зробимо все, щоб наша єдність – єдність України, Сполучених Штатів і всього вільного світу – стала міцною як ніколи раніше. І щоб усі люди: жінки й чоловіки, дорослі та діти, кожна сім&#x27;я... Щоб бажання людей жити – а не артилерія чи ракети – визначало життя на Землі. Перша леді: – За останні півтора року ми всі пережили багато важливих подій. І багато чого робили вперше. Я особисто здійснила свій перший офіційний візит до США рік тому й виступала в Конгресі. У той час мій чоловік не міг поїхати із закордонним візитом – поки доля України ще була невизначена. Ніколи раніше перша леді з іншої країни не виступала перед Конгресом. І ніколи раніше не просила зброї для захисту своєї країни. Але навіть якщо ми робимо щось уперше, щось надзвичайне, і це заради спасіння – це приносить відповідь. Я бачила сльози сенаторів і конгресменів. Це довело краще за слова: ми однаково цінуємо життя. Для нас однаково важливо, щоб життя перемогло. Історії українських дітей, убитих російськими ракетами, про які я розповідала в Конгресі, існують не десь там. Вони тут. Мабуть, ніколи раніше світ не відчував так сильно, що глобальне починається з малого. Що біда одних – це біда всіх, що порушення прав на одному кінці світу – це порушення прав усіх. Я повернулася додому з вашою підтримкою, зі зброєю – такою, як ППО, яка дає захист нашим людям: дорослим і дітям... Таким був шлях до «петріотів» в Україні. І тисячі життів зараз урятовані. Це так важливо, коли Конгрес чує, коли Америка чує! Я повернулася з відчуттям, що ми розуміємо одне одного. Президент: – Сьогодні тут є різні люди: лікарі й солдати, політики та бізнесмени, дорослі і діти, українці, американці. Тут немає жодної душі, якій було б байдуже, що відбувається зі свободою. І немає жодної душі в Україні, яка б не відчувала вдячності до тебе, Америко. До вас – людей, які допомагають нам не тому, що повинні, а тому, що ваше серце не може дозволити вам чинити інакше. Дякую. Це і є людяність. Це те, що робить нас Україною. Це те, що робить вас Америкою. Сьогодні ми тут разом з Оленою, щоб висловити подяку всім вам, американцям – звичайним людям, які робили й роблять надзвичайні речі за покликом свого серця. Серця американців б&#x27;ються так само, як і серця українців. І всі найважливіші історичні досягнення народів є відображенням того, чи здатні люди бути надзвичайними заради життя, заради свободи. Ніколи ще в історії людства це не було так актуально, як зараз. Я хочу, щоб ви всі знали, що Америка врятувала мільйони українських життів. Мільйони! Чоловіків і жінок, дітей і дорослих. У містах і селах. Мільйони українських дітей тепер можуть бути зі своїми матерями. Чоловіки на фронті тепер чують, як їхні діти чекають на них у тилових містах і селах. Це можливо тому, що більша частина України – вільна. І ми повинні звільнити всю нашу землю, всіх наших людей. І я дякую кожному американцю, кожному у світі, хто допомагає, за кожне врятоване життя в Україні. Сьогодні тут Іван. Привіт, Іване. Іди сюди, будь ласка. Ми тебе бачимо. Український хлопець, йому лише 17 років. Він втратив ногу, коли російський танк розчавив машину, у якій їхала його родина. Його вітчим тоді загинув, мати була поранена. Тепер Іван не лише ходить і бігає – він займається серфінгом і знає, що в нього є шанс на повноцінне життя. Сьогодні тут українська дівчинка Саша, їй 10 років. Її сім&#x27;я намагалася виїхати з Бучі на початку російського вторгнення. Російські солдати обстріляли машину. Саша зазнала серйозного поранення руки. Був тривалий час лікування та реабілітації. Завдяки програмі «Незламні» тепер у Саші, як і в Івана, теж попереду повноцінне життя. Я вдячний за це. Вдячний за тисячі таких дітей і дорослих, яким допомогли американські лікарі! Ми хочемо подякувати всім лікарям! Президент: – Тут перебуває Пітер Харш, лікар. Де Пітер? Дякую. Він допоміг Івану й багатьом іншим хлопчикам і дівчаткам, чоловікам і жінкам. Тут перебуває Яків Градінар, лікар. Будь ласка, Якове, ходіть до нас. Співзасновник фонду, який дав шанс на повноцінне життя понад ста українцям. Тут перебуває Геннадій Фузайлов, професор Гарвардської медичної школи, лікар, засновник фонду, який надавав допомогу дітям із надзвичайно важкими опіками. Тут перебуває лікар Роберт Монтгомері. Він сам живе з донорським серцем і водночас їздить в охоплену війною Україну й допомагає людським серцям битися – сам оперує. Тут перебуває Майкл Коркоран, лікар, засновник медичних клінік. Він давно допомагає військовим. Тут перебуває Оксана Джексон, дитяча пластична хірургиня. З 2013 року вона приїжджає в Україну, щоб оперувати дітей. Після початку війни її пацієнтами стали солдати, які потребували операцій на обличчі. Тут перебуває Волтер Улріч, керівник благодійної організації, яка постачає медичне обладнання в Україну. Понад 175 тонн такого обладнання вже рятують життя. Дуже вам дякую. Тут перебуває Віталій Дубіль, який допомагає лікарням України, зокрема найбільшій дитячій лікарні, розташованій у Києві, а також військовим лікарям нашої країни. Тут перебуває Алла Лопаткіна, президентка фонду, який надсилає в Україну машини швидкої допомоги та пожежні машини, десятки й десятки яких уже в Україні. Тут перебуває Юрій Дейчаківський, кардіолог, волонтер, людина, яка допомагає… Якби в Америці не було таких людей із такими великими серцями, у світі не залишилося б жодної свободи. Перша леді: – Ми говорили, що ця оборона, яку веде Україна, є захистом цінностей. Таких, як право на життя та особистість. Це не лише фізичні речі, а й нематеріальні цінності. Захисниками України є дуже різні люди – різних поглядів, переконань або й зовсім нерелігійні. Але всі вони чітко відчувають, що борються проти зла. Проти найгіршого, що може бути в людині, – свідомого прагнення вбити, знищити, загарбати, поневолити. Тому це ще й духовна битва. Щира подяка всім, хто бореться разом із нами в духовному вимірі й вимірі цінностей. Я маю честь бути особисто знайомою з архиєпископом Борисом Гудзяком. І його знають тисячі українців – воїни, переселенці та багато інших, кому він допомагає. І молодь, яка завдяки йому здобуває чудову освіту. А ще тут – настоятель церкви Святого Андрія і капелан Повітряних сил США Володимир Штеляк і наш почесний консул у місті Сіетлі й пастор Валерій Голобородько. Лідери своїх громад, які допомагають іншим. Перша леді: – Я хотіла б запросити приєднатися до нас пана Пітера Гелба, генерального директора Метрополітен-опери – легендарної нью-йоркської опери, яка стала одним із найбільших центрів підтримки нашої боротьби мовою мистецтва. Величезна робота Пітера допомогла досягти необхідної нам культурної солідарності – культури, яка сприяє свободі, яка дає сили вистояти в боротьбі. Президент: – Дуже дякую. Сьогодні тут зібралися лідери української громади в Америці, активісти, волонтери, благодійники. Майкл Савків, Андрій Футей, Ярослав Дзвіник, Ірина Мазур, Лілія Попович, Джонатан Фрідман, Марина Байдюк, Дора Хомʼяк, Надія Шапоринська, Ірина Ващук, Крістофер Майкл Менсон. Ті, хто невтомно працює 24/7, щоб допомогти й наблизити час нашої перемоги. Дуже дякую. Президент: – Я пам&#x27;ятаю, як починався шлях довіри, на якому ми зараз перебуваємо. Коли я розмовляв із Президентом Байденом рано-вранці 24 лютого 2022 року – ви про це читали, – у перший день російського вторгнення, світ не дуже вірив в Україну. Нескінченні колони російських танків і бронемашин, які вдерлися на нашу територію, здавалися багатьом у світі непереможними. Але я тоді запевнив Президента Байдена, що ми в Україні не здамося. І він запевнив мене, що Америка буде з нами стільки, скільки буде потрібно. Конгрес Сполучених Штатів підтримує нас. Президент підтримує нас. Люди підтримують нас. Україна завжди буде вдячна за це. Ніколи ще не було такої потужної єдності між Україною та Америкою. Але що може бути переконливішим, ніж те, що навіть діти Америки прагнуть допомогти захистити свободу? Раяне, пане Хіршхорн, будь ласка, приєднуйтеся до нас! Раян – сильний чоловік. Йому 13 років. Разом зі своїм батьком він започаткував проєкт, що дуже надихає, – із використанням сердець. Це синьо-жовта скульптура, яка нагадує іншим людям, іншим громадам і народам, що таке свобода. Цей проєкт зібрав великі пожертви на придбання медичного обладнання для українців. Раян міг би просто проводити час за PlayStation – він справжній чоловік, але він підліток. Але в Раяна сильне, велике серце, золоте серце. Такі серця сприймають свободу серйозно, вони не просто граються з нею. Спасибі тобі, Раяне! Дякуємо, наш друже! Президент: – Для нас велика честь відзначити всіх вас державними нагородами України! 24 лютого ми в Україні не могли знати, що нас підтримає така кількість людей і такі люди! Але тепер ми бачимо, що інакше й бути не могло. Українці, американці – ми не зраджуємо себе, ми не зраджуємо свободи. Нехай переможуть наші відкриті серця! А зараз я прошу всіх поаплодувати кожному великому серцю! Президент: – Дякую тобі, Америко! Боже, благослови Америку! Слава Україні!</p>
  <div class="source"><a href="https://www.president.gov.ua/news/vistup-prezidenta-j-pershoyi-ledi-ukrayini-pered-predstavnik-85817">https://www.president.gov.ua/news/vistup-prezidenta-j-pershoyi-ledi-ukrayini-pered-predstavnik-85817</a></div>
</article>


<article>
  <h2>Цю російську агресію треба закінчити нашою перемогою – виступ Президента Володимира Зеленського на урочистому засіданні парламенту Канади</h2>
  <div class="badges"><span class="chip">UK</span> <span class="chip">2023-09-22</span></div>
  <p>Пані та панове! Дорога Канадо! Перш ніж почати, хочу нагадати один факт. Цей факт дуже важливий, щоб зрозуміти і Україну, і Канаду. І те, що ми повинні зробити. Зробити разом. 1983 рік. Місто Едмонтон, історія якого так тісно переплетена з долею України та канадської української громади. Того року і саме в Едмонтоні був встановлений перший у світі монумент жертвам Голодомору. Дуже дякую! Встановлений у пам’ять про геноцид проти українського народу. Геноцид, що був здійснений за наказом із Москви. Перший у світі такий монумент. В Україні тоді не було монументів жертвам геноциду українців. Бо Україну тоді контролювала Москва. Цієї осені минуло вже 40 років від того першого й такого важливого вшанування жертв Голодомору. За цей час багато що змінилося. Україна здобула незалежність. Україна відновлює власну історичну пам’ять. І вже десятки інших держав – їхні парламенти, уряди – визнали Голодомор геноцидом українського народу. Лише за один цей рік є вже 11 таких визнань. І я впевнений, що світ – увесь світ – визнає правду про Голодомор. Але є те, що не змінилося ані за 40 років, ані за 90 років, які минули з часу Голодомору. Москва зараз, як і завжди, прагне контролювати Україну. Та не відкидає жодних засобів, зокрема геноциду. Саме геноцидом є те, що російські окупанти роблять з Україною. І коли ми прагнемо перемогти, коли звертаємося до світу по підтримку, йдеться не про якийсь там «просто конфлікт». Йдеться про порятунок мільйонів людей. Буквально фізичний порятунок. Звичайних чоловіків і жінок, дітей… Наших родин. Цілих спільнот. Цілих міст. Знищення Росією Маріуполя, чи Волновахи, чи Бахмута, чи будь-якого іншого міста чи села в Україні не має залишитися непокараним. Життя й справедливість повинні перемогти – скрізь в Україні, для всіх українців. Цю російську агресію треба закінчити нашою перемогою, щоб ніколи більше Росія не повернула й не могла навіть спробувати повернути геноцид в Україну. Москва має програти раз і назавжди. І вона програє! Шановні спікери! Увесь парламент Канади! Джастіне, пане Прем’єр-міністре! Пані та панове урядовці! Шановні представники громад і міст! Усі громадяни Канади! На мій погляд, однією з найбільш визначальних рис вашої держави є те, що справедливість – не порожнє слово для Канади. Інший надзвичайно вагомий факт про вас – ви ніколи, ніколи не робите політичну ставку на ненависть і ворожнечу. Ви завжди на світлому боці історії. І в час Першої світової війни, і в час між тими страшними війнами, і в час Другої світової війни, і в час холодної війни – ви завжди захищали свободу. Ви захищали справедливість. Я не сумнівався в тому, що ви оберете сторону свободи та справедливості й тоді, коли Росія пішла повномасштабною війною проти України. Дякую. Але ніколи не буває так, що достатньо лише обрати правильну сторону. Треба ще й уміти бути лідером. Ви вмієте. Я дякую вам за це, Канадо! Дякую за політичну підтримку для України. Це справді лідерська підтримка, яка має глобальне значення. Бо коли ви за щось боретесь, коли ви боретеся за світле в людській природі, помилкова нейтральність інших щодо такої боротьби починає виглядати очевидно аморальною. Коли бачиш справжніх лідерів, у всіх інших, хто боїться бути справжнім, говорити, боротися, залишається тільки два варіанти. Або ти змінюєшся, або тебе зневажають. Я дякую вам, Канадо, за те, що для багатьох у світі ви є саме таким взірцем – взірцем, який спонукає інших захищати життя. Канадська підтримка зброєю й обладнанням для України дала нам змогу врятувати вже тисячі життів. Це й ППО, і бронетехніка, і снаряди для артилерії. І дуже вагома допомога в розмінуванні. Дякую! Канадське лідерство в санкціях проти Росії за цю війну й терор справді спонукає інших у світі наслідувати ваш приклад. Я особливо вдячний вам за надзвичайно сильну, на сто відсотків лідерську підтримку українського руху в НАТО. За вашу потужну участь у тренуванні наших воїнів. Це дуже важливо. Це вже традиція, коли Канада тренує тих, хто захищає світ. Тисячі й тисячі пілотів у час Другої світової війни. Тисячі й тисячі українців зараз. Це те, без чого перемог не буває, – тренування. Дякую вам за це! Дякую за економічну підтримку. За допомогу Україні позбутися залежності від російського ядерного палива. І це прогрес не лише для нас. Україна й Канада разом, разом із партнерами та друзями демонструють усім, що цілком реалістично повністю позбутися зв’язку із сумнівними російськими атомними технологіями. Окрім суто технологічної небезпеки, російська атомна галузь служить і московській політичній експансії. Росія використовує атомні технології та будівництво атомних станцій – як газ і нафту – для політичних атак проти суверенітету інших націй. Росія намагається ламати суверенітет інших шляхом своїх маніпуляцій енергоресурсами. Всіма енергоресурсами. Тому що більше народів будуть вільними від російських енергоресурсів, то швидше енергія у світі знову стане лише енергією – лише ресурсом, а не зброєю проти суверенітетів. Ще один важливий напрям нашої співпраці. Буквально справедливість. Сьогодні на переговорах із Джастіном, з паном Прем’єр-міністром, ми обговорили канадську ініціативу для G7 посилити роботу для конфіскації російських активів. Кошти, які Росія та її поплічники витрачають на війну, мають бути спрямовані на справедливу компенсацію збитків, завданих війною й терором. Активної та глобальної роботи потребує також справедливе притягнення Росії до відповідальності за сам злочин агресії та за абсолютно всі злочини – наслідки агресії: від кожної смерті через війну до всіх фактів депортації наших людей. Дітей і дорослих. Кожне життя потребує захисту. Кожна нація, яка зазнала нападу, потребує забезпечення справедливості. Це й світу потрібно. Щоб інші потенційні агресори бачили, що війна для агресора закінчується вироками. Я закликаю вас, Канадо, поширювати своє вміння бути лідерами й на інші країни, особливо в цьому питанні – щодо справедливості, щодо засудження за агресію, щодо компенсації збитків за агресію, щодо того, аби агресор відчув, якою сильною є справедливість. І понад усе я хочу подякувати вам, Канадо, за суто людське – за те, що ви допомагаєте українцям почуватися як удома, коли вони тут, у Канаді. Дякую вам. Це не просто спадок історії. Це спадок характерів. Канадська українська громада – це мільйони українських доль, які стали долею Канади з усім розмаїттям її спільнот. Волелюбність. Сміливість. Таке особливе наше внутрішнє відчуття справедливості. Уміння наших людей принести затишок усюди, куди вони приходять, будувати й творити, а не руйнувати чи принижувати. Українські прапори в Канаді – це вже така ж повсякденна деталь життя, як і абсолютна довіра до Канади в Україні. Насправді ця близькість дає багато відповідей, зокрема відповідей на питання про цю війну. Чи можемо ми здатися? Ні. Чи можемо ми зрадити те світле, що є в людській природі? Ні. Чи можемо ми змиритися зі злом? Ні. Чи можемо ми дозволити, щоб наша ідентичність була стерта? Ні. Україна й Канада однакові – ми стоїмо і боремося за життя. Україна, а не геноцид вийде переможцем із цієї війни. Люди будуть переможцями, а не Кремль. Свобода буде переможцем. Справедливість буде переможцем. Ви можете точно знати це про нас, бо точно знаєте про себе, що ви ніколи не підкорилися б злу. Я дякую вам, Канадо! І хай одного дня в Едмонтоні, як і в інших містах світу, як і в містах України, постане монумент на честь перемоги нашого народу в цій війні. Нашої з вами спільної перемоги. З вами – народом Канади, з усіма вашими громадами, з усією вашою спадщиною, спадщиною добра. Пані та панове! Сьогодні ми з моєю прекрасною першою леді мали честь зустрітися з Генерал-губернаторкою Канади високоповажною Мері Саймон. Вона навчила мене слова зі своєї рідної мови: «ajuinnata». Вона сказала, що це слово означає не здаватися, залишатися сильним попри все. Так і буде. Ajuinnata, Канадо! Ajuinnata, Україно! Слава Україні!</p>
  <div class="source"><a href="https://www.president.gov.ua/news/cyu-rosijsku-agresiyu-treba-zakinchiti-nashoyu-peremogoyu-vi-85841">https://www.president.gov.ua/news/cyu-rosijsku-agresiyu-treba-zakinchiti-nashoyu-peremogoyu-vi-85841</a></div>
</article>


<article>
  <h2>Виступ Президента України Володимира Зеленського на зустрічі з представниками громадськості Канади</h2>
  <div class="badges"><span class="chip">UK</span> <span class="chip">2023-09-23</span></div>
  <p>Слава Україні! Я так пишаюся чути це в Канаді. Ці слова об&#x27;єднують усю Канаду, усіх людей, усі громади й міста. Cлава Україні! Так звучить єдність. Я пишаюся тим, що ми досягли такої єдності. Це так надихає! І це не просто надихає, це допомагає іншим. Допомагає нам усім ставати сильнішими, нашій свободі – міцнішати, а нашій єдності – рухатися до перемоги. Перемоги України! Перемоги Канади! Перемоги людей! До нашої спільної перемоги! Перемога буде за нами, я не сумніваюся. І я чую, ви не сумніваєтеся. Я щасливий бути тут із моєю дружиною, першою леді. Три дні разом. Вперше з початку повномасштабної війни. Дякую, Джастіне. Якщо серйозно, то я дуже пишаюся тим, що Україна надихає, що українці надихають і канадські українці надихають. Я дякую вам, усім вам, за те, що ви активні. Ви даєте можливість іншим відчути вайб України, вайб «Слава Україні» – вайб людей, які ніколи не здаються. Ви берегли українську культуру, українську мрію про те, що в нас є, – про незалежність, коли Україна ще не здобула своєї незалежності. І я дякую вашим дідам і бабусям, які зберегли українську ідентичність, які зробили свій внесок у те, щоб Канада стала великою країною. І ви допомагаєте берегти Україну зараз – це дуже важливо, – коли ми захищаємо й обов’язково захистимо нашу незалежність! Ви допомагаєте волонтерам! Ви прийняли наших людей. Канада тренує наших хлопців, наших солдатів, наших воїнів. Канада дає Україні зброю, щоб рухатися вперед, щоб витіснити Росію. І я дякую вам за це, дякую всім вам! І я впевнений, що Канада ніколи не втратить українського вайбу. І настане день, коли ми зберемося у подібному місці в Україні. Багато людей, мільйони, радісний натовп, синьо-жовті прапори. І кленові прапори. І вся Україна скаже: «Дякую!» Дякую! Дякую тобі, Канадо! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-na-zustrich-85881">https://www.president.gov.ua/news/vistup-prezidenta-ukrayini-volodimira-zelenskogo-na-zustrich-85881</a></div>
</article>


<article>
  <h2>Тиждень був дуже продуктивний, маємо багато хороших оборонних та інших рішень – звернення Президента України</h2>
  <div class="badges"><span class="chip">UK</span> <span class="chip">2023-09-24</span></div>
  <p>Бажаю здоров’я, шановні українці, українки! Продуктивний був тиждень. Дуже. Ми маємо багато хороших оборонних та інших рішень. Оборонні пакети. Від Сполучених Штатів – це й артилерія, потрібні снаряди, ракети для «хаймарсів», ракети для ППО, додаткові системи ППО, тактичні машини. І ще деякі інші види зброї, які заявлять самі про себе на полі бою. Від Канади маємо рішення про тривалу оборонну підтримку. Обсяг – пів мільярда доларів США. Зокрема, це «медеваки» – евакуаційні машини, які дуже потрібні на фронті. Домовилися про виробництво та постачання. Є історичне рішення Америки про спільне виробництво зброї та оборонних систем, зокрема й ППО. Це те, що було абсолютною фантастикою ще нещодавно. Але стане реальністю. Ми зробимо це реальністю. Кожен, хто працює на державу. І це нова якість оборонної промисловості України – значно сильніша. І це ж економіка. Захист для наших міст. Підприємства, нові робочі місця для обох наших народів – і для українців, і для американців. Ми маємо чітку перспективу – те, про що вже домовилися, – нової міцності України для недопущення повторення російських агресій. Я вдячний Президенту Байдену, усій його команді та кожному в Америці, хто цінує свободу й підтримує Україну. Провів дуже важливі зустрічі у Вашингтоні, у Конгресі – обидві партії, обидві палати. Було дуже багато питань, багато діалогу. Однаково щирі відповіді, абсолютна відвертість і щире розуміння. І ми спеціально запитали такий формат зустрічей та спілкування в Конгресі, який потрібен для максимально детальної розмови. І завдяки цьому довіри стало більше, і я почув, що підтримка України збережеться. Загалом в Америці прозвучало багато морально сильних і важливих позицій на різних рівнях – від найвищого рівня до всіх тих, із ким працювала українська делегація. Так само і в Канаді. Чітка єдність. Є нові санкції проти Росії, і буде ще більше санкційного тиску. Ми маємо економічні домовленості – і з урядами, і бізнесом. Є рішення про зону вільної торгівлі з Канадою. У Вашингтоні – меморандум щодо взаємодії в енергетиці. В Оттаві – домовленість щодо відновлення Каховської ГЕС та реконструкції Канівської. Очевидний інтерес великих компаній і США, і Канади працювати в Україні. На рівні Мінстратегпрому – взаєморозуміння з оборонними компаніями. І є дуже важливе взаєморозуміння на рівні суспільств – на рівні звичайних людей, які справді переживають за Україну та справді бажають нам перемоги, а всім українцям – захисту від російського терору. Коли звичайні люди в Америці кажуть, що моляться за Україну, це справді зворушує і додає сили нашим відносинам. Окремо я хочу подякувати за готовність уряду Канади виділити фінансування для музею Голодомору-геноциду, для добудови цього музею. Символічно, що саме Канада підтримає Україну в захисті історичної пам’яті. Дякую, Канадо! Маємо домовленості першої леді України щодо підтримки реабілітації ветеранів, є відповідне українсько-канадське медичне партнерство. Олена розширює доступ української культури до провідних музеїв світу: і зараз є домовленість із музеєм Метрополітен у Нью-Йорку. Важливі зустрічі та звернення були в Олени і на майданчику ООН, зокрема те, що стосується захисту українських дітей у час війни. Україна представила цьогоріч в ООН бачення реформи ключової інституції ООН – Ради Безпеки. Рада Безпеки зараз взагалі не здатна зупиняти агресії та реально повертати мир через застарілу систему вето, коли немає жодного обмеження для зловживань агресором правом вето. Це треба змінювати. І взагалі треба давати більше прав і можливостей в ООН усім націям, які поважають інші нації та мир. Я впевнений, світ підтримує таку нашу українську позицію. І, звичайно, цей тиждень був плідним і з погляду двосторонніх зустрічей із лідерами інших держав. Дякую всім за підтримку! І за готовність працювати з Україною. Так, це різний обсяг співпраці. Різні напрямки. Але це чітке визнання того, що Україна має майбутнє. Своє майбутнє. Сильне й вільне. І наші воїни. Безмежна вдячність. Пишаюся вами! За цей тиждень є за що відзначити бригади, які воюють і на Сході, і на Півдні. 5-та окрема штурмова бригада та 80-та окрема ДШБ. Дякую за міцність у боях у районі Кліщіївки! 93-тя окрема механізована бригада. Хлопці, я вам дякую! 15-та бригада оперативного призначення Нацгвардії та 71-ша окрема єгерська бригада – дякую вам за справжню українську потужність у боях в районі Вербового… 116-та окрема механізована бригада – просто молодці, хлопці! Дякую всім, хто б’ється заради України, хто на бойових постах, на бойових завданнях! Дякую всім, хто допомагає! Кожен тиждень додає Україні сили й можливостей. А отже, кожен тиждень робить ближчою нашу перемогу. Слава Україні!</p>
  <div class="source"><a href="https://www.president.gov.ua/news/tizhden-buv-duzhe-produktivnij-mayemo-bagato-horoshih-oboron-85877">https://www.president.gov.ua/news/tizhden-buv-duzhe-produktivnij-mayemo-bagato-horoshih-oboron-85877</a></div>
</article>


<article>
  <h2>Найкраще – щоб ми могли виробляти передові зразки зброї, щоб гарантувати безпеку Україні, і ми будемо виробляти – звернення Президента</h2>
  <div class="badges"><span class="chip">UK</span> <span class="chip">2023-09-25</span></div>
  <p>Бажаю здоров’я, шановні українці, українки! Сьогодні був важливий звіт від міністра оборони Умєрова: перші американські танки «Абрамс» уже в Україні. Готуємо їх, щоб посилити наші дії проти окупантів. І це буде суттєве посилення. Працюємо й для того, щоб отримати всі інші так необхідні нам збройні можливості. Це стосується і F16 – триває підготовка пілотів та інфраструктури. Це стосується і далекобійної зброї – ми робимо все, щоб Україна могла робити більше для звільнення своєї території. Так само і з ППО. Щоб закрити всю територію нашої держави, потрібно більше систем, ніж у нас зараз є. Найкраще – щоб ми могли виробляти і ППО, і інші передові зразки зброї. Це безальтернативно. Щоб гарантувати безпеку Україні. І ми будемо виробляти, крок за кроком побудуємо всі необхідні виробництва. І, до речі, ми бачимо вже дуже чітку зацікавленість світу працювати з нами заради нової оборонної сили не лише України, але й наших партнерів. Нашого світу загалом – світу, який заснований на правилах та не терпітиме агресій і терору, які Росія намагається зробити нормою. Сьогодні міністр стратегпрому Камишін доповів щодо підготовки першого Форуму оборонних індустрій: вже є понад 160 компаній, які будуть учасницями. 26 країн. Різні частини світу: Америка, Азія, Європа, Австралія. Виробники повного спектра озброєнь. Ми зробимо все, щоб об’єднати світ заради створення нового й потужного арсеналу для України та всіх захисників міжнародного права. Провів сьогодні також наради щодо підсумків візиту в США й Канаду та зустрічей із лідерами держав-партнерів на полях Генеральної Асамблеї ООН. Усі домовленості, яких ми досягли, кожну перспективу для України – все маємо реалізувати якнайшвидше. Щодо кожного з напрямів визначаємо конкретного посадовця, який відповідатиме за виконання домовленостей. Оборона, політична взаємодія, посилення й очищення інституцій, енергетика, відновлення. Окрема увага – призначеній спецпредставниці США з питань відновлення України Пенні Пріцкер. Це дуже важливе призначення. Це чіткий символ довіри Америки до майбутнього України. Я провів зустріч у Нью-Йорку з пані Пріцкер, вона була й у Вашингтоні – на переговорах у розширеному складі з Президентом Байденом. Продуктивний настрій. І для нас важливо, щоб спецпредставниця мала змогу якнайшвидше почати працювати з Україною та в Україні. Провів нараду і з урядовцями та Офісом щодо нашого зернового експорту. Скоординували подальші кроки та зафіксували досягнуті результати. Перше: Європейська комісія підтримала дорожню карту взаємного моніторингу експорту зерна. Це повністю раціонально. Друге: поступово прибираємо емоції з цієї теми за більшістю питань. Робота із сусідами може й мусить стати цілком конструктивною, і Україна все для цього робить. Третє: я вдячний тим нашим партнерам, які не допустили порушень торговельних правил Євросоюзу та Угоди про асоціацію. Такої ж конструктивної спільної роботи, як і з Болгарією та Румунією, ми очікуємо від інших країн-сусідів. Євросоюз – це простір для взаєморозуміння та співпраці. Так і має бути. І ще одне. Я хочу подякувати всім нашим воїнам Повітряних сил, усім нашим зенітникам, воїнам мобільних вогневих груп, які щодня й щоночі відбивають російські ракетні та дронові удари. Лише під час однієї атаки проти України минулої ночі ворог використав 33 ударні засоби – «шахеди», ракети. Більшість із них – проти Одеси та області. Більшість із них збито. На жаль, не всі. На жаль, були влучання. Але 30 цілей із 33 були знешкоджені. Важливо пам’ятати, що кожна знешкоджена ціль – це врятовані життя. І ми відповімо Росії на кожен удар проти наших міст і сіл, проти кожної української громади. І за Одесу, і за Берислав і Херсон, за Донеччину, Харківщину, Сумщину. За всі наші регіони. Я дякую всім, хто рятує людей після ударів окупантів! Я дякую всім у світі, хто допомагає нам захищати Україну! Слава нашим воїнам! Слава всім, хто працює заради держави! Слава Україні!</p>
  <div class="source"><a href="https://www.president.gov.ua/news/najkrashe-shob-mi-mogli-viroblyati-peredovi-zrazki-zbroyi-sh-85885">https://www.president.gov.ua/news/najkrashe-shob-mi-mogli-viroblyati-peredovi-zrazki-zbroyi-sh-85885</a></div>
</article>


<article>
  <h2>Наших українських дій проти держави-терориста буде більше – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-26</span></div>
  <p>Бажаю здоров’я, шановні українці, українки! Звіт за цей день. Провів Ставку. Кілька головних питань. Перше – конкретна ситуація на фронті, наші наступальні дії, оборонні операції. Важливі доповіді щодо Сходу, Півдня. Також щодо знищення логістики та штабів окупантів. Є хороші деталі. Гучні деталі. Я дякую всім українським воїнам, які відзначились! Друге – забезпечення снарядами. Це тематика, якою займаємося щоденно. Постачання від партнерів. Пошук нових можливостей у світі – ми чітко знаємо, як забезпечити постачання. Та поступово збільшуємо обсяги нашого, українського виробництва. Це один із топових пріоритетів. Сьогодні, до речі, окрім доповідей на Ставці була й окрема нарада з Мінстратегпромом. Була на Ставці й окрема змістовна доповідь розвідки щодо ситуації в російському ВПК. Чітко бачимо, які напрями тиску на Росію мають бути посилені, аби терористичні можливості не зростали. Санкцій – недостатньо. Буде більше. Наших власних, українських дій проти держави-терориста теж буде більше. Поки триватиме агресія Росії, повинні відчуватись і втрати Росії. І обовʼязково – наша робота з партнерами, аби закінчити війну на українських умовах на основі нашої Формули миру. Цілком справедливої. Сьогодні зустрівся з головою Національної ради Австрії – він був із візитом в Україні. Детально обговорили наші зусилля, аби світова більшість приєдналася до реалізації Формули миру. І я ціную, що Австрія готова приєднатись. Звичайно, обговорили й наш європейський рух. Я поінформував про реалізацію Україною семи рекомендацій Єврокомісії. І ми дуже розраховуємо на подальшу підтримку Австрією української європейської інтеграції. Ще одне. Кожної доби російські терористи б’ють по наших містах і селах ракетами та «шахедами». Майже щоночі в українському небі знищуються десятки дронів, різні типи ракет. На жаль, бувають влучання. Є падіння уламків… І незмінно наші рятувальники, наші поліцейські, лікарі, волонтери, комунальники – усі екстрені служби працюють 24/7, аби допомогти людям і зберегти нашу інфраструктуру. Я хочу подякувати сьогодні саме таким людям, які відзначилися цими тижнями. На Одещині, у Полтавській області, на Черкащині. Працівники ДСНС Одеської області: головний майстер-сержант Олексій Жаборюк, сержант Сергій Чобу, сержант Олександр Вєлєв. Працівники Одеської поліції: полковник В’ячеслав Барба, майор Микола Перекрестов. Пожежники Одеської філії Адміністрації морських портів України: старший пожежник Геннадій Майстренко, пожежник Андрій Когут. Дякую вам усім, хлопці, за вашу роботу! ДСНС України в Полтавській області: Сержанти Євген Білокобильський та Володимир Смик, капітан Сергій Кириченко – дякую вам! Поліція Полтавщини: старший лейтенант Антон Триголов та капітан Олег Нікіша. Ксенія Кушко, лікарка бригади Полтавського обласного центру екстреної медичної допомоги та медицини катастроф. Ігор Гевеля, фельдшер. Полтавські волонтери: Тетяна Шаховцева та Ігор Штефан. Я дякую за вашу сміливість! Черкаси. Ранок 20 вересня, удар по місту, по готелю «Черкаси». Працівники ДСНС України в Черкаській області: підполковник Дмитро Мокієнко, головний майстер-сержант Микола Олійник, сержант Андрій Куцевол. Черкаська поліція: підполковник Володимир Брелаха, старший лейтенант Вадим Рубан. Я дякую, хлопці, вам! Черкаська обласна організація українського Товариства червоного хреста, голова організації Юлія Холодна – дякую за допомогу! Лікарка швидкої Олександра Екзархо – дякую! Черкаські комунальники: Михайло Васильєв та Дмитро Задорожній – дякую вам! Дякую усім, хто невтомно працює заради людей. Хто виконує свою роботу – таку, яка допомагає всій державі виконувати свою роботу. Слава кожному й кожній, хто додає Україні сили! Слава всім, хто бʼється! Слава Україні!</p>
  <div class="source"><a href="https://www.president.gov.ua/news/nashih-ukrayinskih-dij-proti-derzhavi-terorista-bude-bilshe-85893">https://www.president.gov.ua/news/nashih-ukrayinskih-dij-proti-derzhavi-terorista-bude-bilshe-85893</a></div>
</article>


<article>
  <h2>Нашим воїнам потрібно більше інструментів, щоб знищувати російські ракети, ударні дрони та авіацію – звернення Президента України</h2>
  <div class="badges"><span class="chip">UK</span> <span class="chip">2023-09-27</span></div>
  <p>Дорогі українці, українки! Короткий звіт за цей день – довгий і насичений, багато нарад, різні зустрічі… Ранковий селектор – доповіді військових, СБУ, МВС. Зокрема, щодо російських обстрілів та ліквідації їхніх наслідків. Окрема увага – Херсону, Херсонщині. Цими днями Росія з особливою жорстокістю обстрілює Херсон, Берислав, села Херсонської області. Артилерія, керовані авіабомби. По будинках, фермах, по звичайних магазинах та інфраструктурі. Свідомий терор окупанта. Мої співчуття всім, хто втратив рідних і близьких! І я дякую кожному й кожній, хто працює і в цій області – на Херсонщині, – і в усіх інших наших регіонах, які зазнають подібних ударів. Харківщина, Донеччина, Запоріжжя, північні області. Надзвичайно важливо, щоб попри все були і рятівники, і порятунок. Коли вони є, коли життя рятуються, терор не переможе. Я дякую всім лікарям і працівникам ДСНС, усім волонтерам, поліцейським, усім комунальникам, енергетикам, місцевій владі й кожному, хто допомагає. Я дякую за збереження життів наших людей та за відновлення життєвих умов! Окреме доручення – військовим, будуть окремі доручення й усім, хто займається міжнародним напрямом: нашим воїнам потрібно більше інструментів, щоб знищувати і російські ракети, і «шахеди» та інші ударні дрони, і російську авіацію. І я вдячний усім у світі, хто вже допомагає та готовий збільшити допомогу нашій державі саме такими засобами, які здатні забезпечити більше захисту від російського терору. Прийняв сьогодні вірчі грамоти від послів – сім послів, які починають працювати в Україні. Велика Британія, Франція, Естонія, Канада, Угорщина, Словенія та Європейський Союз. Поспілкувався з усіма. Вони налаштовані на максимально продуктивну роботу з Україною, і впевнений: саме така робота потрібна зараз усім нам, усім у світі, хто прагне наблизити завершення війни. Наблизити нашу спільну перемогу. Маємо відтепер і нового амбасадора нашої фандрейзингової платформи United24. Ним став британський актор Марк Стронг. Ми говорили сьогодні, і я подякував за рішення Марка працювати за напрямом «Освіта і наука». Його метою будуть збори коштів на відбудову українських шкіл. Наше завдання – дати всім українським дітям можливість навчатись у школі, а не дистанційно там і тоді, де й коли це авжеж дозволяють безпекові умови. До речі, завдяки United24 уже зібрано понад 470 мільйонів доларів. Майже пів мільярда благодійних внесків із більш як 110 країн світу. Різні країни, різний рівень внесків. Це й люди допомагають – звичайні люди, і компанії. Я дякую всім! І ще одне. Провів сьогодні кілька підготовчих нарад. Ще в цьому місяці ми плануємо потужні заходи для посилення держави та вже працюємо над змістовним наповненням жовтня та листопада. Україна буде сильнішою. Україна матиме більше можливостей для свого захисту. Хоч би що відбувалося у світі, хоч би якими були зовнішні умови, ми з вами маємо пам’ятати: лише наші умови, лише наше внутрішнє ставлення до України, до свободи, до наших цілей визначає те, коли ми досягнемо нашої мети. Головної мети – перемоги України. Сила для України не має альтернатив. І кожен, хто посилює державу, кожен і кожна, хто стає міцнішим, та всі, хто допомагає боротися з ворогом і здобувати для України результати, – усі наближають нашу мету. Слава нашим воїнам! Слава нашому незламному народу! Слава Україні!</p>
  <div class="source"><a href="https://www.president.gov.ua/news/nashim-voyinam-potribno-bilshe-instrumentiv-shob-znishuvati-85913">https://www.president.gov.ua/news/nashim-voyinam-potribno-bilshe-instrumentiv-shob-znishuvati-85913</a></div>
</article>


<article>
  <h2>Робитимемо все, щоб гарантувати убезпечення України та всієї Європи від російського радіаційного шантажу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-28</span></div>
  <p>Бажаю здоров’я, шановні українці, українки! Потужний міжнародний день сьогодні. Зустрічі та переговори з партнерами. Генеральний секретар НАТО Єнс Столтенберг був у Києві – плідні переговори. Не лише про наш захист зараз, а й про наш стратегічний захист, спільний захист усіх у Європі. Україна заслуговує стати членом НАТО і стане. Обов’язково. І це не просто наша українська амбіція. Це єдина дієва безпекова перспектива для Європи, яка гарантує реальний тривалий мир. Працюємо над тим, щоб був практичний прогрес у питанні про членство в Альянсі. Обговорили сьогодні й роботу нашого формату – Ради Україна – НАТО. Те, що можемо зробити, використовуючи цей формат. Хороша зустріч. Провів переговори також з міністром оборони Франції. Сьогодні. А напередодні – з міністром оборони Великої Британії. Ключові партнери. Дуже вагома співпраця, яка вже є, і ще більш вагома, якої можемо досягти. Говорили, зокрема, і про посилення наших воїнів, і про загальну стратегію нашої перемоги у війні. Працюємо і над тим, щоб було спільне виробництво необхідної нам зброї – необхідної і Україні, і нашим партнерам. Я дякую Франції, я дякую Великій Британії та всім нашим партнерам – кожному лідеру, кожній державі, які разом із нами протистоять російському терору й наближають такий потрібний мир. Є результат і на майданчику МАГАТЕ – Україна увійшла до складу Ради керуючих цієї організації. Міжнародного агентства з атомної енергії. І це не лише підкреслює нашу міжнародну безпекову роль, а й дає реальні можливості Україні впливати на ухвалення рішень, які обов’язкові для всіх членів МАГАТЕ, для всієї міжнародної спільноти. Будемо робити все, щоб реалізувати перший пункт нашої Формули миру – ядерну та радіаційну безпеку. Та гарантувати повне звільнення нашої Запорізької атомної станції від російських окупантів та убезпечення України й усієї Європи від російського радіаційного шантажу. Готуємось і до того, щоб цей і наступний тижні дали ще результатів для нашої міжнародної роботи, для посилення України. Провів сьогодні кілька відповідних нарад, зокрема важливу нараду із керівниками розвідки. Результати будуть. І фронт. Куп’янський напрямок, Лиманський, Бахмутський, Марʼїнка, Авдіївка, Шахтарський, наші південні напрямки. Я дякую всім вам за міцність! Я дякую кожному й кожній, хто зараз у бою, на бойових постах, на бойових завданнях! Працюємо, щоб у вас було більше зброї, більше потужної та ефективної зброї! Нашої української зброї. І це буде. Слава вам, воїни! Слава Україні!</p>
  <div class="source"><a href="https://www.president.gov.ua/news/robitimemo-vse-shob-garantuvati-ubezpechennya-ukrayini-ta-vs-85945">https://www.president.gov.ua/news/robitimemo-vse-shob-garantuvati-ubezpechennya-ukrayini-ta-vs-85945</a></div>
</article>


<article>
  <h2>Не лише завдяки силі нашої зброї, а й силі нашого духу та людяності в Україні ніколи не пануватиме зло – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-09-29</span></div>
  <p>Дорогі українці, українки! Короткий звіт про цей день. Емоційний день. Почав його із заходів у Бабиному Яру. 82-гі роковини масових розстрілів євреїв нацистами в Бабиному Яру. Лише за кілька тих днів вересня 41-го року були вбиті понад 30 тисяч людей. Загалом у Бабиному Яру за час нацистської окупації були вбиті близько 100 тисяч людей. Євреї, також роми, українці. Представники інших народів. Дуже важливо берегти пам’ять про ці жертви й про те зло, яке здійснило Голокост, було розбите й покаране. Україна береже таку пам’ять. «Ніколи знову!» для нас, для України, для всього цивілізованого світу – це не порожні слова. І так завжди буде. Дуже символічно, що саме сьогодні я зустрівся з нашими українськими вчителями – тими, від кого, власне, залежить збереження історичної памʼяті та багато в чому людяності. Цієї неділі Україна відзначатиме День вчителя – день працівників і працівниць освіти. Подякував сьогодні всім українським учителям, вихователям, викладачам, наставникам. Усім, хто виконує одну з найпочесніших місій у житті – навчає дітей того, що необхідно, аби не змарнувати свою долю та бути міцним на життєвому шляху. Але навчання – це завжди більше, ніж здобуття знань і навичок та опанування професії. Це й характер, його сила. Це чіткість розмежування між добром і злом, яка приходить, коли вивчаєш людську культуру. Освіта готує і налагоджує моральний компас людини, щоб він працював і щоб завдяки цьому робота людини, життя людини збагачувало людяність. Це дуже важливо. І ми бачимо, зокрема, по тому, що робить Росія, що таке, коли система освіти збанкрутувала. Коли моральний компас людей та всього суспільства зламаний. Зло тоді панує в такій країні. В Україні цього ніколи не буде. Не лише завдяки силі нашої зброї, а й завдяки силі нашого духу, силі українських характерів, нашої людяності, яка обов’язково переможе. Цей тиждень значно посилив нашу державу й наших людей. Ще й завтра будуть важливі для України новини – для наших воїнів, для всієї нашої держави. Працюємо над тим, щоб і наступні тижні додали Україні міцності – внутрішньої міцності – та потрібної співпраці зі світом. Щоб світ нас чув, розумів і підтримував. Я дякую всім, хто допомагає! Слава кожному й кожній, хто б’ється й працює заради України та людей! Слава Україні!</p>
  <div class="source"><a href="https://www.president.gov.ua/news/ne-lishe-zavdyaki-sili-nashoyi-zbroyi-j-sili-nashogo-duhu-ta-85973">https://www.president.gov.ua/news/ne-lishe-zavdyaki-sili-nashoyi-zbroyi-j-sili-nashogo-duhu-ta-85973</a></div>
</article>


<article>
  <h2>Звернення Президента України з нагоди Дня працівників освіти</h2>
  <div class="badges"><span class="chip">UK</span> <span class="chip">2023-09-29</span></div>
  <p>Дорогі наші вчителі, наставники, шановні наші освітяни! Ми зустрічаємося зараз напередодні вашого свята – Дня вчителя, Дня працівників і працівниць української освіти. Щороку цей день для нас світлий і, попри все, святковий, бо в ньому завжди сто відсотків вдячності, шани й розуміння, як багато залежить у житті від вас. Від усіх, хто вчить наших дітей іти життям, вчить бачити в житті своє та хто дає знання, без яких у житті просто неможливо. Але цьогоріч День освітян дуже особливий. Він збігається з дуже важливим днем – Днем захисників і захисниць України, з Покровою. І в цьому є надзвичайний сенс. І не лише зараз, у такий час – час війни. Вихователь, учитель, викладач, наставник – у будь-який період життя, коли вони навчають нас, ми беремо собі більше, ніж просто знання та навички. Ми беремо характер, принциповість, цінності. І так важливо, коли вони є у вчителя. Так важливо, коли вчитель дає дитині не тільки освіту, але й необхідне терпіння. Коли показує необхідну мудрість. Буває так, що кілька мудрих слів учителя визначають напрям людини в житті, дають упевненість і віру – віру в себе. Так важливо, коли вчитель дає дитині здатність бачити й поважати талант. Чути себе, але й чути інших, що так важливо. Знати, що для тебе краще, але й уміти дбати про інших, поважати людей, поважати людяність. Поважати Україну. Цінувати свободу. Дійсно цінувати. І не просто як власну волю, не просто як щось таке, що можеш ти, але також як волю свого народу, свого суспільства, кожного й кожної, своєї громади. Багатьом із нас дійсно пощастило з учителями. Україні пощастило, що в нас є такі освітяни – такі вчителі та вихователі, такі викладачі та наставники. Усі ми бачимо, що можете ви, коли бачимо, що може Україна – наші люди, наші захисники й захисниці. Принциповість воїна – це майже завжди продовження принциповості твоєї родини й твого вчителя. Будь-які можливості держави – це завжди відображення знань і талантів її людей, уміння людей реалізувати цей талант. Що захищають люди: світло чи темряву, порядність чи зло, життя чи неволю – усе це те, чого вони навчались. Усе це те, чого вони навчились, чого їх навчали. Буває, дистанційно, буває, безпосередньо, але завжди має бути щиро, інакше просто не спрацює. І я хочу подякувати вам, кожному й кожній, хто присутній тут, і всім українським учителям, кожному працівнику, кожній працівниці нашої освіти. Дякую за те, що, попри все, за будь-яких умов, і в спокої, і під час тривоги ви навчаєте наших дітей бути людяними, бути освіченими, бути сміливими. Це означає бути українцями! Я хочу вам за це подякувати! Щиро дякую! Я вітаю вас із вашим днем! І прошу всіх наших дітей, усіх школярів, студентів цінувати вас – своїх учителів. Цінувати силу вчителів, знання, які вони роблять вашою силою та вашим знанням. Це надзвичайно почесна місія – бути вчителем. Я вас вітаю! Слава вам! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-pracivnikiv-osv-86005">https://www.president.gov.ua/news/zvernennya-prezidenta-ukrayini-z-nagodi-dnya-pracivnikiv-osv-86005</a></div>
</article>


<article>
  <h2>Ми закладаємо основу арсеналу вільного світу – виступ Президента України на першому Міжнародному форумі оборонних індустрій</h2>
  <div class="badges"><span class="chip">UK</span> <span class="chip">2023-09-30</span></div>
  <p>Шановні пані та панове! Для мене честь відкривати в Україні, у нашій столиці, у вільному Києві, перший Міжнародний форум оборонних індустрій. Зараз тут представлені понад 30 країн світу. Європа, Америка, Азія, Австралія. 252 оборонні компанії, які виробляють повний спектр зброї та оборонних систем і рішень. А головне в цій залі – впевненість. Впевненість вільного світу. Впевненість у тому, що ми можемо захистити наших людей, наші цінності та волю. І ми зробимо це. Обов’язково. Бо ми побудуємо необхідний арсенал. І я радий вітати на форумі всіх вас. Усіх, хто готовий разом з Україною та в Україні будувати арсенал вільного світу. Сучасний і потужний арсенал, який не залишить шансів жодному агресору. Йдеться зараз не лише про агресію Росії. Так, наше найперше завдання – перемогти в цій війні та повернути нашому народу довготривалий і, головне, надійний мир. Ми виконаємо це завдання. Завдяки нашій співпраці з вами, зі світовою більшістю. Завдяки широким коаліціям, які підтримують наш захист. Завдяки виробництву зброї та боєприпасів в Україні. І завдяки тому, що ми втілюємо в захисті України технології, і завдяки тому, що ми робимо найбільш ефективні практики бою, реальні практики просування вперед, дієві практики захисту людей та інфраструктури від російського терору. Але всього, чого ми навчилися самі, готові навчити й ділитися практиками з нашими партнерами. Усе, що служить нашому захисту, може служити – і абсолютно успішно – захисту наших партнерів. Саме цим ми закладаємо основу арсеналу вільного світу. Своєю злочинною та неспровокованою агресією проти України Росія показала кожній нації, що може загрожувати суверенітету й нормальному життю будь-якого народу на планеті. А з нашого захисту в цій війні, з нашого руху до звільнення власної території кожна держава розуміє, чого потребує для своєї власної оборони: якої зброї потребує, яких виробництв, яких сучасних технологій, яких альянсів. Тим, як ми вистояли у війні, і тим, як Україна переможе, ми даємо всім іншим у світі, хто цінує мир, успішну стратегію національної та колективної оборони. Довготривалу стратегію. Зараз на десятиліття вперед визначається, якими будуть найбільш потужні оборонно-промислові комплекси, якими будуть їхні пріоритети та що буде стандартом оборони у світі. Саме в Україні це визначається. Пані та панове! Україна – у такій частині оборонного марафону, коли дуже важливо йти вперед – це критично – не відступаючи. Щодня потрібен фронтовий результат. Я вдячний усім у світі, хто допомагає нам такий результат забезпечувати. Але очевидно, що без нашого власного виробництва зброї та снарядів, без наших власних оборонних технологій це було б просто неможливо. І я пишаюся тим, що на форумі сьогодні не лише представники передових іноземних компаній, а й представники наших вітчизняних, українських виробництв. Виробництв, які стають у час війни потужнішими. Державні та приватні. Виробництва з історією та зовсім нові оборонні компанії, оборонні стартапи, які тільки-но почали, але вже себе дуже непогано зарекомендували. Світ бачить, на що здатні українські ракети, наші технології, українські дрони. Ми створюємо перший у світі флот морських дронів, який позбавляє російські військові кораблі сенсу та примушує їх ховатися. Ми почали виробництво гармат і снарядів натовських калібрів, які потрібні на полі бою. Ви знаєте про це – 155-й калібр. Наші протитанкові ракетні комплекси більш далекобійні та безпечніші в управлінні, ніж ціла низка інших аналогів. Ми пропонуємо свої програмні рішення для оборони – від управління до кібербезпеки. Ми зацікавлені в локалізації виробництва техніки, необхідної нашому захисту, та кожної з тих передових оборонних систем, які використовуються нашими воїнами й дають сьогодні Україні найкращі результати на фронті. Саме про таку співпрацю – у виробництві зброї, у виробництві техніки, снарядів – ми вже домовляємося з партнерами. З того, про що можна й варто сказати публічно сьогодні, відзначу, зокрема, нещодавно досягнуті домовленості зі Сполученими Штатами Америки. Домовленості про спільне виробництво – фактично про заснування нової промислової екосистеми, яка посилить і Україну, і Америку, і всіх наших партнерів. Саме це є одним з основних результатів моїх переговорів із Президентом Байденом у Вашингтоні та чітким сигналом усім у світі, що українській силі не просто варто довіряти, а що з нашою силою – силою нашої держави – готові об’єднувати свій потенціал найсильніші у світі. Сьогодні на цьому форумі ми оголошуємо про створення Альянсу оборонних індустрій. Альянсу, який цінує міжнародне право та вміє працювати для реального захисту міжнародного права. Захисту безпеки – я говорю не лише про Україну, а й про безпеку від агресій будь-якої нації у світі. Ми розробили відповідну базову декларацію як основу Альянсу, і до неї можуть приєднатися виробники зброї та військової техніки з усього світу, які поділяють наш намір дати реальний захист від агресій у цих ризикованих умовах сучасності. Сьогодні, на старті, цю декларацію вже підписали 13 визначних компаній, які готові разом з Україною будувати новий арсенал вільного світу. Друге, про що я радий оголосити саме в такому форматі: Україна розробляє спеціальний економічний режим для оборонно-промислового комплексу. Щоб дати всі можливості реалізувати свій потенціал кожній компанії, яка працює заради оборони в Україні та з Україною або яка хоче прийти в Україну. І третє: в Україні буде засновано спеціальний Оборонний фонд, який забезпечить додаткові ресурси, зокрема, для розвитку воєнних виробництв і підтримки відповідної співпраці, для створення нових воєнних об’єктів та програм, які потрібні для оборони та для турботи про наших воїнів. Ресурси фонду – це плюс до державних видатків на сферу оборони, оборонне виробництво та приватних інвестицій. Фонд буде наповнюватися з дивідендів від державних оборонних активів та прибутку від продажу конфіскованих російських активів. Шановні присутні! Усі наші гості, усі наші громадяни, українці, українки! Скоро буде вже 600 днів повномасштабної війни. 600. Але, хоч би що відбувалося, не було за цей довгий час такого дня, коли Україна відчула б якусь безнадійність і коли в Росії була б хоч трохи реальна надія зламати нас. Ми впевнені в собі, впевнені в наших громадянах, у наших партнерах. Ми сильна нація. Ми сміливий народ. Держава, яка має глобальне значення. Ми обов’язково переможемо. Ми створимо такий оборонний потенціал для України, а отже, для всього вільного світу, який буде відображенням нашої сили. Я дякую всім, хто працює в Україні, хто працює з Україною! Та запрошую до співпраці всіх, хто прагне примножити свою силу – з нашою державою це можливо. Слава Україні!</p>
  <div class="source"><a href="https://www.president.gov.ua/news/mi-zakladayemo-osnovu-arsenalu-vilnogo-svitu-vistup-preziden-85961">https://www.president.gov.ua/news/mi-zakladayemo-osnovu-arsenalu-vilnogo-svitu-vistup-preziden-85961</a></div>
</article>


<article>
  <h2>Наша держава може стати й обовʼязково стане донором глобальної безпеки – звернення Президента України</h2>
  <div class="badges"><span class="chip">UK</span> <span class="chip">2023-09-30</span></div>
  <p>Бажаю здоровʼя, шановні українці, українки! Сьогодні вже можемо оцінити головний підсумок цього тижня для нашої «оборонки». Почався справді новий етап розвитку української оборонної промисловості. Відбувся перший Форум оборонних індустрій. Дуже успішний. І він засвідчив глобальний інтерес до можливості працювати в Україні та з Україною у виробництві зброї та всього, що необхідно для реального захисту будь-якої вільної нації. Наш новий формат з оборонними компаніями – це Альянс оборонних індустрій – станом на цей вечір має вже 38 компаній-учасниць. Вони представляють 19 країн світу. Це Сполучені Штати, Велика Британія, Німеччина, Швеція, Данія, Нідерланди, Канада, Болгарія, Австралія, Бельгія, наші балтійські друзі – Литва, Латвія та Естонія, а також це Чехія, Північна Македонія, Словаччина, Іспанія, Хорватія та Фінляндія. Для старту це дуже потужно, і робота триває. Ще компанії будуть приєднуватися. Плюс наші виробники підписали на Форумі 20 документів із компаніями-партнерами. Угоди, меморандуми. Кожен такий документ стає потім новим виробництвом або посиленням наявної співпраці. Це домовленості про спільне виробництво, це обмін технологіями, це постачання компонентів. Виробництво порохів, виробництво боєприпасів. Це підготовка персоналу для нашої «оборонки». Окремо й дуже уважно розвиваємо українське виробництво дронів, наземних та морських автономних систем. Загалом у нашому Форумі оборонних індустрій – і це тільки перший такий Форум – взяли участь понад 250 компаній. Серед них – десятки українських компаній. Працюємо й над тим, щоб в Україні виробляти такі потрібні нам системи ППО – справді сильні. Коли з часом побачимо та відчуємо в реальних діях максимальну збройну потужність України – наших виробників, нашого ОПК, нашої нової співпраці зі світом, – ми зможемо сказати, що початок цього був закладений саме зараз, саме в таких домовленостях, як на Форумі та як під час моїх візитів, зокрема в Америку, в Швецію та інші країни. Всі найсильніші вже співпрацюють або будуть співпрацювати з Україною. Наша держава стане одним із ключових світових виробників зброї та оборонних систем. І це вже не просто амбіція чи перспектива, це потенціал, який почав реалізовуватися. Я дякую всім, чия робота – саме такі результати для України! Зараз – і маємо говорити про це відверто – Україна є реципієнтом, отримувачем безпекової допомоги. Але наша держава може стати й обовʼязково стане донором глобальної безпеки. Зокрема, завдяки нашій оборонній промисловості. Завдяки силі, стійкості та незламності нашого народу. Завтра – дуже важливий день для України, для всіх наших людей. День захисників і захисниць України. Мільйонів, які не лише зберегли Україні гідне місце в історії людства, а й роблять так, що наш народ і наша держава не втрачають своєї історії, бʼються за своє життя та свободу й надихають боротьбою весь вільний світ. Завтра ми особливо подякуємо всім нашим захисникам і захисницям. Завтра ми особливо вшануємо памʼять тих, хто віддав своє життя заради України. Вперше цей день – Покрова – буде 1 жовтня. І давайте зробимо для цього дня нашу нову традицію. 1 жовтня. Девʼята ранку. Хоч би де ви були – на центральній вулиці вашого міста чи просто вдома, – давайте на хвилину зупинимось та вшануємо мовчанням памʼять наших полеглих захисників і захисниць і подумаємо про тих, хто зараз у бою, на бойових завданнях, на постах. Хто рятує життя. Хто захищає – в усіх сенсах цього слова – наш народ і державу. Не було б сили й волі України, якби не всі, хто став на захист України. Дякуємо. Шануємо. Памʼятаємо. Всі разом. Слава Україні!</p>
  <div class="source"><a href="https://www.president.gov.ua/news/nasha-derzhava-mozhe-stati-j-obovyazkovo-stane-donorom-globa-85989">https://www.president.gov.ua/news/nasha-derzhava-mozhe-stati-j-obovyazkovo-stane-donorom-globa-85989</a></div>
</article>


<article>
  <h2>Звернення Президента Володимира Зеленського з нагоди Дня захисників і захисниць України</h2>
  <div class="badges"><span class="chip">UK</span> <span class="chip">2023-10-01</span></div>
  <p>Шановні громадяни! Дорогий народе! Що можна встигнути за хвилину? Яке значення вона може мати для історії? Які доленосні кроки можна зробити протягом цієї хвилини? Всі ці питання навіює і сьогоднішня дата, і місце, де я зараз перебуваю. Позаду мене – Золоті ворота. Довкола – сучасний Київ. Позаду – тисячолітня велична брама, яка захищала вхід до столиці. Перед кожним із нас і задля кожного з нас стоять наші сучасні вартові, наші бійці вздовж лінії фронту, які захищають нашу землю сьогодні. Над Золотими воротами зведена надбрамна церква Пресвятої Богородиці, що служила небесному захисту міста. Небо над нами сьогодні захищають сили ППО та всі наші воїни, берегинею яких є і Покрова. І я, і наш народ, і наша країна зараз, у якомусь сенсі слова, – на перехресті історії. На шляху до переломних моментів. Де з пам’яттю про минуле ми творимо сьогодення і пишемо нову сторінку своєї долі. Це особливо зрозуміло й помітно в цей день – День захисників і захисниць України. Державне свято, яке стало по-справжньому національним. Народним святом. Святом мільйонів українців, які боронять свою землю та не зупиняються ні на мить. І сьогодні, рівно о 9-й годині, на знак поваги й вдячності їм Україна зупиниться на одну хвилину. Центральні вулиці та площі наших міст, транспорт, усі ми, хоч би де перебували, маємо зупинитись і вшанувати пам’ять полеглих героїв. І подякуємо всім нашим захисникам. Цей час – гарна можливість, аби подумати про важливе. Згадати важливе. Згадати іншу хвилину – першу хвилину повномасштабної війни. Хвилину, яка змінила все. Розділила життя на до і після 24 лютого. Змінила кожного з нас. І доказом є відповіді на питання: ким ми були до 24 лютого? Ким є зараз? Якими маємо стати? 24 лютого почалося не коли годинник показав північ, а коли ворог почав наступ. Для нас перші хвилини того дня – це перші ракети й перші удари по Україні. Звертаючись до наших сил оборони й безпеки в ту мить, я казав: «Стійте міцно! Ви все, що в нас є…» Ми дякуємо сьогодні всім, хто стояв, стоїть і буде стояти міцно. Всім, хто першим прийняв важкий бій. Наші прикордонники, наша піхота, танкісти, льотчики, моряки, артилеристи, зенітники, наші десантники, спецпризначенці, розвідка, Служба безпеки України, Національна гвардія, поліція, тероборона. Всі, хто захищає українську землю, море й небо. Чий захист ми щоденно відчуваємо, а відвагу щоденно бачимо. Вздовж усієї лінії фронту, не зупиняючись, просуваючись уперед під час контрнаступу, що триває. Коли українці родом із різних областей, міст і сіл зараз разом. В одному бліндажі, окопі, в одному танку, літаку, БМП. Пліч-о-пліч на різних напрямках б’ються за села й міста, де, можливо, і не бували раніше, але б’ються щосили, як за свої рідні домівки. Бо такими вони всі стали для нас у першу хвилину 24 лютого. Дякуємо всім, хто захищає наші кордони й рубежі, правопорядок і безпеку наших вулиць, захищає наші землі від мін і снарядів, наші оселі від пожеж і вогню. Всі, хто стоїть на захисті України. Всі наші сили безпеки й оборони. Солдати, сержанти, старшини, матроси, офіцери й генерали, які разом доводять: неважливо, що на погонах, важливо, що в головах і серцях. Хто робить це протягом минулих 585 днів і останніх дев’яти років. І на питання: «Де я був 24 лютого?» чимало хто скаже: в АТО і ООС… Воював на Донбасі. Боронив Україну на сході, а потім – на всіх напрямках. Звільняв Краматорськ, а згодом – Куп’янськ. Захищав Донецький аеропорт, а потім летовище в Гостомелі. Всі ми добре пам’ятаємо день 24 лютого. Без перебільшення можу сказати, що памʼятаю його майже похвилинно. Як, звертаючись до всіх українців, говорив, що відтепер усі ми – одне велике багатомільйонне військо. Український народ зробив так, аби ці слова не залишилися просто словами. Не були гучними гаслами, а стали вчинками. І сьогодні, відповідаючи на питання, що я робив до 24 лютого, чимало хто скаже: я жив цивільним життям. Айтівець, інженер, фермер, актор, адвокат. Я був тим, ким мріяв. Але став тим, ким мусив. Захисником і бійцем. Бо є миті, коли доля країни – лише в наших руках. І тоді в наших руках має бути зброя. І той, хто був весільним оператором, тепер бачить інші кадри та підіймає в небо дрони, «вітаючи» орків. Той, хто перевозив пасажирів, тепер доправляє поранених із поля бою. Той, хто змінив приватну клініку в центрі на польовий шпиталь поблизу «нуля». Той, хто шив модний одяг, а тепер – бронежилети. А хтось скаже, що 24 лютого був на першому курсі. Та вже незабаром проривав першу лінію оборони окупанта. Всі, кому довелося швидко подорослішати. А хтось, згадуючи 24 лютого, скаже: я батько, і в перші хвилини я думав про своїх дітей. Про день коли вони стануть дорослими й запитають, а де я був і що зробив після 24 лютого. І я знаю, що відповім: я пішов нас захищати. І для мене важливо мати цю відповідь не лише тому, що хтось колись запитає, а тому, що одного дня так чи інакше ти запитаєш про це сам себе. Хтось 24 лютого був у відпустці за кордоном, хтось працював там, хтось навчався за кордоном. І тисячі з них, долаючи шлях із багатьма пересадками, а потім навіть пішки долаючи кордон, повернулися в Україну, аби її захищати. І, як і мільйони тих, хто був тут, відклали всі справи, роботу, плани, ствердно сказавши: «Все – потім. Усе – після війни. Усе – після перемоги». Дорогі українці! Мета цього дня – ушанування хоробрості та героїзму захисників і захисниць незалежності й територіальної цілісності України, військових традицій і звитяг українського народу. І в перші хвилини 24 лютого, і дотепер ці звитяги щодня бачить весь світ. Це мільйони українців, які захищають одне одного. Всі, хто в кожному регіоні взяв до рук зброю й пішов на фронт і в ТрО. Всі, хто в кожному окупованому місті взяв до рук українські прапори й пішов на площі. Всі, хто взяв собі за правило: я не буду осторонь і щодня робитиму те, що можу. Працювати, лікувати, тренувати, навчати, допомагати, наближати перемогу, як можу. Захищати й забезпечувати потреби фронту, знаходити, купувати й привозити все необхідне, виготовляти техніку, зброю, снаряди. Захищати оселі людей від темряви й холоду, зміцнюючи й ремонтуючи енергосистему навіть під вибухами. Захищати і наш, і народи світу від голоду, сіяти, збирати врожаї попри міни на полях. Захищати репутацію держави на дипломатичній арені, підтримку України, відданість нашій боротьбі з боку міжнародних партнерів. Захищати свідомість людей, їхні очі й вуха від брехні, дезінформації, паніки. Захищати правду. Захищати спроможності держави, захищати зв’язок, інфраструктуру, доправляти надважливі вантажі, евакуйовувати людей, рятувати людей. Захищати життя і здоров’я українців і на передовій, і в цивільному житті. Захищати майбутнє, освіту, знання, дітей і проводити уроки попри все. Захищати культуру, захищати віру, захищати одне одного. Це всі, хто залишається тут, на своїх місцях, усі, хто щодня каже собі: я можу робити більше, я можу допомагати більше. Я можу більше! Дорогі українці! Важкі часи зробили нас сильними. А сильні наближають переможні часи. Крок за кроком. Сьогодні, завтра, щодня, щохвилини. Ні планово, ні аварійно ніхто не має й не зможе «відключити» нашу стійкість, витримку, міцність, відвагу. Вони не мають терміну дії, кінцевої дати чи крайньої точки, після якої ми припинили б спротив і боротьбу, окрім однієї – нашої перемоги. Щоденно наближаючи її, ми кажемо: «Будемо боротися стільки, скільки буде потрібно!» Ми робили це в перші хвилини 24 лютого, робимо всі ці 585 днів і будемо робити це надалі. Ми зупинили навалу значних сил ворожої армії, вистояли й не віддали Київ, Харків, Одесу, Миколаїв, Запоріжжя, Суми та ще сотні-сотні міст і сіл. Виганяємо окупантів. І робимо й будемо робити це надалі. Ставали міцнішими, загартованішими, краще оснащеними й озброєними. І робимо й будемо робити це надалі. Перемогли важку зиму, долаємо ракетні атаки й терор. Робимо й будемо робити це надалі. Бути захисником – це робити вчинки щодня. Бути захисником України – це бути щодня з Україною. В Україні. Задля України. Позаду нас – наша історія. Попереду – наша перемога. І вільна країна. Яку ми захищали, захищаємо, захистимо. Важливо, ким ми були. Важливо, якими стали і є зараз. Важливо, ким станемо. Що запитаємо в самих себе в першу хвилину перемоги. Що згадаємо та скажемо самі собі. І коли досягнемо нашої мети, це буде День наших захисників, захисниць і переможців. Ми відзначаємо цей день у свято Покрови Пресвятої Богородиці. Народне свято, яке стало державним. Днем захисників і захисниць України. Державне свято, яке стало народним. А коли держава і народ разом – вони завжди перемагають. Слава всім, хто б’ється й боронить Батьківщину! Слава нашим захисникам і захисницям! Слава українському народові! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-z-nagodi-dnya-za-85993">https://www.president.gov.ua/news/zvernennya-prezidenta-volodimira-zelenskogo-z-nagodi-dnya-za-85993</a></div>
</article>


<article>
  <h2>Наша спільна перемога прямо залежить від нашої з вами співпраці – виступ Президента України на засіданні міністрів закордонних справ держав – членів ЄС </h2>
  <div class="badges"><span class="chip">UK</span> <span class="chip">2023-10-02</span></div>
  <p>Пане Боррелю! Пані та панове! Шановні присутні! Я радий вітати вас в Україні й відзначити той факт, що робота інституцій Євросоюзу та європейських представників в Україні та з Україною стала вже цілком звичною. Саме такою роботою в різних наших форматах та на різних рівнях ми забезпечуємо відновлення цілісності нашого спільного європейського дому – цілісності Європи, неможливої без України. Сьогоднішню зустріч – виїзне засідання в Україні Ради у закордонних справах Євросоюзу – ми розглядаємо не лише як вагомий прояв солідарності з Україною, а і як новий крок на посилення нашої Європи, що додає Європі лідерства та ініціативи. Дуже важливо, щоб ми всі зараз могли робити саме такі кроки в кожній сфері – кроки вперед, – ні в чому не зупиняючись. Додаючи Європі активності, додаючи Європі лідерства. Постійно потрібні нові оборонні та дипломатичні, політичні та інтеграційні, економічні та санкційні кроки, які робитимуть сильнішими наші спільні позиції. Що більше буде нашої активності, нашого лідерства, наших ініціатив, то менше буде шансів у Росії на адаптацію до нашого спільного тиску. Росія з власної волі стала антиєвропейською силою, яка тероризує й намагається підірвати всі основи стабільного та мирного життя у Європі. Більшість криз, які переживає наш континент, так чи інакше спровокована або підігріта саме Росією. Це має припинитись. Отже, Росія повинна програти. Отже, ми з вами маємо тиснути. Постійно тиснути. Постійно наближати час безпеки для Європи. Пані та панове! Ми вже досягли вагомих результатів. І Україна вдячна всім вам за таку життєво потрібну допомогу. Ми продовжуємо наші наступальні дії на фронті та крок за кроком звільняємо нашу територію. Це надзвичайно важливо – не зупинятися та знищувати позиції російських військових, їхню логістику, щоб окупант не міг адаптуватися. Ми захищаємо наших людей та економіку від російських терористичних ударів. Лише за вересень Росія застосувала проти України 246 ракет різних типів, 746 ударних дронів (зокрема 538 саме іранських дронів «шахедів») та 1159 керованих авіабомб. Абсолютна більшість цих ударів – проти цивільних об’єктів. Все для Росії однаково є мішенями: звичайні будинки, центральні площі міст, школи, елеватори, склади із зерном, порти, наші електростанції. Україна вдячна за кожну одиницю ППО, яку надали нам партнери! Нам вдалося врятувати десятки тисяч життів людей і сотні інфраструктурних об’єктів. І підтримку, яка все це забезпечує, потрібно продовжувати. Це перший пункт, який я хотів би підкреслити сьогодні: активність у підтримці. Це буквально – активність у захисті життя. Україна вдячна за ініціативу щодо створення окремого оборонного сегмента в розмірі 20 мільярдів євро у межах Європейського фонду миру для сталої підтримки наших оборонних потреб. І важлива швидка практична реалізація. Очікуємо й на розблокування та виділення 8-го траншу допомоги в розмірі 500 мільйонів євро в межах Європейського фонду миру. Потребує прискорення реалізація європейської стратегії щодо постачання артилерійських снарядів. Це стосується і спільних закупівель, і збільшення виробничих потужностей європейського ОПК. Усі маємо розуміти: це має не лише безпекове значення, бо Росію переконує не лише сила, а й економічне значення. Що сильніший промисловий потенціал Європи, то краще все це для європейців. Кілька днів тому ми провели в Україні перший Форум оборонних індустрій. Понад 250 оборонних компаній та більш як 30 країн були представлені на Форумі. Зокрема, багато європейських компаній. Це чітке підтвердження того, що наявний оборонний потенціал і нашої держави, і всіх європейських держав може бути значно розширений. І це лише один із багатьох напрямів, у якому Україна вже значно посилює спільний європейський потенціал. Потребує розширення й підготовка військових, зокрема, наших воїнів у межах місії Євросоюзу з військової допомоги. Очевидним пріоритетом є розширення спектра підготовки – залучення службовців нашої Національної гвардії, Державної прикордонної служби, Національної поліції, Служби безпеки України до відповідних тренувань. Зараз, захищаючись від агресії, ми здобуваємо дуже потрібний досвід оборони в сучасній війні. Що успішнішими наші воїни будуть саме в захисті, то більшим досвідом оборони Україна зможе поділитися з вами, з нашими партнерами. І ще кілька оборонних компонентів. Я вдячний тим державам Європейського Союзу, які приєдналися до нашої авіаційної коаліції. Зараз триває підготовка наших пілотів та інфраструктури в Україні для використання F-16. І це точно допоможе захиститися від російського терору. Ми розраховуємо також на інтеграцію модулів із підготовки українських пілотів F-16 та інженерного складу до місії EUMAM Ukraine. А також – дуже важливо – перед зимою треба максимально активізуватися в посиленні повітряного щита України. Системи ППО, які наша держава отримала, – саме «Петріоти», «Айріс-т», «Насамси» та інші – вже відіграють позитивну роль і рятують життя. Потрібно більше таких систем. Зокрема, кілька «петріотів» для захисту наших південних регіонів здатні принципово змінити ситуацію та значною мірою позбавити сенсу російський терор. Другий пункт – це Формула миру. Ми маємо активно продовжувати дипломатичну роботу для того, щоб залучити якнайбільше світових лідерів і держав до реалізації нашої Формули. Це об’єктивно в інтересах світової більшості, щоб Формула миру була реалізована повністю. І я вдячний усім, хто приєднався до відповідної роботи й допомагає розширювати участь, зокрема країн Глобального Півдня. Вже відбулися вагомі зустрічі в Данії, у Копенгагені, також у Джидді. Ми зараз готуємо третю зустріч. Та крок за кроком наближаємо Глобальний саміт миру. Україна розраховує на подальшу активність ваших держав у робочих групах, які створені згідно з пунктами Формули миру, та в активності для більшого залучення країн Африки, Латинської Америки, Азії до роботи з Формулою. Увесь світ має бути однаково зацікавлений у повній силі міжнародного права. Третє, що важливо підкреслити сьогодні, – це безпекові гарантії. Очевидно, що забезпечення геополітичної стабільності є ключовою передумовою довготривалого миру. Таку стабільність у Європі забезпечує НАТО. Усі ми погоджуємося, що Україна буде членом Альянсу. І досвід минулих десятиліть показує, наскільки це важливо. І наскільки небезпечно, коли у Європі залишається певна «сіра зона» без геополітичної стабільності. Саме такі «сірі зони» спокушають агресора. Ми розуміємо всі складнощі на шляху до Альянсу. Саме тому ми ведемо роботу щодо безпекових гарантій на цей час – на час до набуття Україною членства в НАТО. Архітектура таких гарантій може допомогти нам із геополітичною стабільністю. Усім нам. Підкреслюю: усім нам, а не лише Україні. Ми вдячні «Групі семи» та всім державам, які вже працюють з нами над відповідними безпековими зобов’язаннями. Вже 20 держав Євросоюзу приєдналися до декларації щодо гарантій, і буде сильним кроком, коли приєднаються й інші сім держав європейської спільноти. Кожен такий крок для приєднання – це чіткий сигнал Росії, що миру та стабільності немає альтернативи. Ми очікуємо вже до кінця року укладення й перших двосторонніх угод із партнерами щодо гарантій. Четвертий пункт – санкції. Санкційного тиску на Росію очевидно замало, шановні партнери. Це видно передусім зі зростання кількості ударних дронів та авіаударів російських терористів. Потрібно більше спільної роботи проти будь-яких форм і схем обходу Росією санкцій. Будь-яке постачання в Росію, яке дає їй змогу збільшувати військове виробництво, повинне припинитися. Це чіткий інтерес не лише України, а й кожного у світі, хто хоче швидшого завершення цієї війни. І я дякую тим із вас, хто вже потужно допомагає нам в протидії обходу санкцій. Потрібно активізувати роботу й щодо нового санкційного пакету Євросоюзу. Будь-які санкційні паузи збільшують час російської агресії, а пауза після 11-го санкційного пакету вже надто затягнулася. Очевидно, потрібні санкції проти російської атомної галузі – і за те, що Росія робить на Запорізькій атомній станції, і як безпековий крок проти використання сумнівних російських атомних технологій. Сумнівних як із безпекового, так і з політичного погляду. Потрібне й продовження санкційного тиску на інші сектори економіки держави-терориста. Важливо також розширити санкції проти Ірану в чутливих для нього галузях, зокрема щодо імпорту обладнання та хімікатів. Кожен іранський ударний дрон, який бʼє по європейських містах в Україні, це причина для санкційного тиску. І п’ятий пункт – інтеграція та відновлення. Попри повномасштабну війну ми продовжуємо інституційний розвиток нашої держави. Україна постійно стає сильнішою. Ми вже продемонстрували історично важливий приклад стійкості, коли після удару Росії 24 лютого минулого року наші інституції вистояли й продовжили працювати заради держави та людей. І це доказ сили Європи, європейської держави, європейського способу життя. І ми додаємо сили. Україна виконає сім рекомендацій Єврокомісії, які ми отримали. Україна буде готова до початку переговорів щодо членства, і вже цього року мають розпочатися такі переговори. Потрібне відповідне політичне рішення від Європи. Цей інтеграційний крок уперед засвідчить, що Європа ніколи не стане слабшою. Чітко доводимо й те, що Європа здатна долати і все те, що робить Росія, намагаючись знищити Європу. Процес відновлення України після бойових дій, процес захисту України від руїн – це захист більшого, ніж тільки нашої країни. Це захист ідеї об’єднаної Європи, яка здатна спільними зусиллями та реальною солідарністю подолати будь-які виклики. І я вдячний усім вам, хто вже допомагає нам відновлювати життя. Ми цінуємо зусилля кожної країни, кожного лідера, кожної європейської компанії. Започаткування фінансового інструменту для України – Ukraine Facility – із загальним обсягом фінансування у 50 мільярдів євро на період 2024–2027 років – це дуже важливий крок. І ми сподіваємося, що вже найближчим часом цей інструмент буде затверджений інституціями Євросоюзу. Маємо не забувати, що в тематиці відновлення є дуже важливий компонент. І це компонент справедливості. Агресор повинен платити за агресію, за шкоду від неї. І саме тому заморожені російські активи мають бути спрямовані на фінансування відновлення. Ми дуже розраховуємо на прискорення відповідної роботи у Європейському Союзі. Ми вже активно працюємо з партнерами заради покарання Росії за агресію й терор. Ми максимально підтримуємо й роботу Міжнародного кримінального суду. Але дуже потрібно, щоб Європа робила справедливі кроки й щодо активів терористичної держави та пов’язаних із нею осіб. Шановні присутні! Шановні пані та панове! Я впевнений, що Україна та весь вільний світ здатні перемогти у цьому протистоянні. Але наша з вами перемога прямо залежить від нашої з вами співпраці: що більше буде наших із вами сильних та принципових кроків, то швидше закінчиться ця війна. Справедливо закінчиться. Відновленням нашої територіальної цілісності та надійним гарантуванням миру для всієї Європи. Дякую вам за те, що сьогодні ви тут. А це – знак вашої спільної підтримки України! Слава Україні!</p>
  <div class="source"><a href="https://www.president.gov.ua/news/nasha-spilna-peremoga-pryamo-zalezhit-vid-nashoyi-z-vami-spi-86013">https://www.president.gov.ua/news/nasha-spilna-peremoga-pryamo-zalezhit-vid-nashoyi-z-vami-spi-86013</a></div>
</article>


<article>
  <h2>Міжнародне право може виграти лише тут, в Україні, і виграє – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-02</span></div>
  <p>Бажаю здоров’я, шановні українці, українки! Сьогодні європейський, євросоюзівський день в Україні. Дуже символічний день: відчувається, як саме виглядатиме, що саме звучатиме, які питання і як будуть вирішуватися, коли Україна повноправно приєднається до Євросоюзу. Сьогодні в Києві відбулось виїзне засідання Ради у закордонних справах Євросоюзу. Були всі міністри закордонних справ країн-членів, представники Єврокомісії, Верховний комісар з питань зовнішньої політики та політики безпеки Жозеп Боррель. Дуже продуктивна та змістовна зустріч. Дійсно в інтересах усієї Європи. Такий виїзний формат роботи цієї Ради – вперше за межами Європейського Союзу. Але це формально поза межами. Всі ми знаємо, що це лише питання часу, коли Україна стане членом ЄС. Тож фактично засідання відбулося вже в ЄС. Обʼєктивно наша країна є лідером у захисті саме тих основ, на яких тримається європейська єдність. Єдність сучасної Європи, що цінує свободу людей і рівність націй, цінує міжнародне право. Сьогодні ми говорили, зокрема, про повноправне приєднання України до ЄС. Наша ключова інтеграційна мета – цього року вийти на рішення про початок переговорів щодо членства. І сьогодні я вкотре почув на зустрічах, на перемовинах, що це абсолютно можливо. Україна точно виконає свою частину роботи – сім рекомендацій Єврокомісії. І дуже важливо, щоб була аналогічна готовність до політичного рішення щодо України, щодо початку переговорів і з боку Європейського Союзу, усіх держав-членів. Сьогодні я мав можливість поспілкуватися з усіма вищими дипломатами ЄС на двосторонньому рівні, на рівні всієї спільноти. У нас була хороша дискусія. І з багатьох питань. Ключове, звичайно, наш захист у цій війні, яка є агресією Росії не лише проти України як держави, але й проти України як символу того, якою вільною та демократичною може бути Європа. Я дякую партнерам за підтримку – військову та економічну, санкційну. Сьогодні ми приділили окрему увагу питанню про санкції. Про намагання Росії обійти санкції. Вважаю, що на кожну спробу Росії обманути санкційні режими та міжнародне право потрібна потужна відповідь світу. Будь-які злочинці – і тим паче такі злочинці, як у Москві, – розуміють лише мову сили та невідворотності покарання. Хороші двосторонні зустрічі з паном Боррелем і з віцепремʼєр-міністром – міністром закордонних справ Італії паном Таяні. Наша оборона, наша співпраця. Багато питань. Я вдячний пану Боррелю за щиру й добру віру в Україну, за незмінну підтримку. Окремо хочу подякувати всій Італії та особисто пані Джорджі Мелоні, пану міністру закордонних справ Італії за особливо чутливу допомогу, зокрема у відбудові в Одесі: підписано угоду з Італією про відновлення зруйнованого Росією, російською ракетою Спасо-Преображенського собору в Одесі. Як би Росія не руйнувала історію та культуру, Європа здатна все відновити. І в цьому сила Європи, нашої Європи – вільної та солідарної. Хочу подякувати Данії за рішення відкрити в Миколаєві відділення свого Посольства. Це взірцевий приклад патронату над відбудовою регіону й абсолютно ефективний шлях до реалізації наших домовленостей із пані Премʼєр-міністром Данії Фредеріксен. Дякую! Загалом сьогодні ще доволі змістовно говорили про роботу наших портів, про безпеку в Чорному морі. Про зерновий експорт і продовольчу стабільність у світі. Окремо обговорили посилення ППО. Дякую партнерам за розуміння. Також зустрівся з міністром оборони Естонії. Я вдячний за вже надану підтримку. І це відчутна підтримка. 16 оборонних пакетів від Естонії. Сьогодні обговорили продовження нашої співпраці. Плюс дві телефонні розмови. Президентка Єврокомісії Урсула фон дер Ляєн. Говорили про політичну взаємодію. Про шляхи солідарності у Європі та про експорт українського зерна, про підтримку наших фермерів. Дуже важливо, щоб усі у Європі однаково дотримувалися європейських норм і не порушували укладених угод. Це чіткий принцип України, і важливо, щоб такий же принцип був в основі рішень усіх суб’єктів європейської політики. Говорив і з Прем’єр-міністром Іспанії Санчесом. Подякував за принципову оборонну та політичну підтримку. Україна сподівається на результативне головування Іспанії в Раді ЄС. Обговорили й міжнародні заходи, до яких готуємося разом з Іспанією. Ще один важливий результат сьогодні – це те, що наша Формула миру здобуває все більшу підтримку. Дякую й за це теж. І ще одна подяка. Наші воїни. 58-ма окрема мотопіхотна бригада імені гетьмана Виговського, наша славетна «Сімдесятдевʼятка» ДШВ та 128-ма окрема бригада Сил тероборони – дякую вам, воїни, за надзвичайно стійку та ефективну оборону в районах Урожайного, Мар’їнки, Старомайорського. Ви – справжня сила України. Молодці! Слава всім, хто б’ється заради нашої держави та людей! Дякую всім, хто допомагає! Вся підтримка для України, кожен крок нам на допомогу обов’язково повернеться тим, хто підтримує, глобальною безпекою. Коли російська агресія програє на нашій землі, сама ідея агресії буде розбита. Міжнародне право може виграти лише зараз – лише тут, лише в Україні. І виграє. Ми переможемо! Слава Україні!</p>
  <div class="source"><a href="https://www.president.gov.ua/news/mizhnarodne-pravo-mozhe-vigrati-lishe-tut-v-ukrayini-i-vigra-86061">https://www.president.gov.ua/news/mizhnarodne-pravo-mozhe-vigrati-lishe-tut-v-ukrayini-i-vigra-86061</a></div>
</article>


<article>
  <h2>Харків не просто тримається, а допомагає тримати міцним увесь наш Cхід – звернення Президента України</h2>
  <div class="badges"><span class="chip">UK</span> <span class="chip">2023-10-03</span></div>
  <p>Бажаю здоров’я, шановні українці, українки! Сьогодні – у Харківській області. Куп’янський та Лиманський напрямки, потім місто Харків. Наші воїни, бойові бригади, командувачі. Відвідав із командою розташування 103-ї окремої бригади ТрО, 68-ї окремої єгерської бригади імені Олекси Довбуша, 25-ї окремої повітрянодесантної Січеславської бригади, 15-го мобільного прикордонного загону «Сталевий кордон». Мав сьогодні можливість поспілкуватися з воїнами також з інших наших бригад. Як і завжди, спілкування з комбатами. Конкретні потреби підрозділів. І про зброю та забезпечення, і про комплектування бригад. Є речі, які мають бути зроблені, зокрема, щоб наші бригади мали більше мотивації, більше бойових можливостей. Мав честь також нагородити воїнів, які відзначились особливо, – солдатів, сержантів, офіцерів. Різні підрозділи, різний бойовий шлях, але однаково сильні українці! Пишаюся всіма! Надзвичайно приємно було нагородити наших бойових медиків. Дякую всім за захист України, за впевненість в Україні! Дякую за ваші шеврони та коїни – буду берегти. Провів сьогодні й окремі тривалі наради з усіма, хто відповідає за оборону та соціально-економічну ситуацію в Харкові та області. Багато питань, які важливі для регіону. Особливо перед зимою. Особливо з огляду на постійний російський терор проти Харкова, проти області та намагання окупанта посилити штурми наших позицій. Заслухав доповідь генерала Сирського, також очільників обласної Служби безпеки України, Національної поліції – ґрунтовні доповіді щодо захисту Харківського регіону. Обговорили з відповідними посадовцями – це і голова області, і голова міста, міністр енергетики, голова «Укренерго», голова «Нафтогазу» та інші – захист від російських обстрілів, енергозабезпечення міст і сіл Харківщини, захист енергообʼєктів, відновлення будинків, соціальної сфери, гуманітарне розмінування. Надзвичайно важливо, що Харків попри все не просто тримається, а допомагає тримати міцним увесь наш Схід. Горде й світле місто, яке завжди буде містом сили для України та для всієї Європи. На нарадах були й доручення щодо підготовки до опалювального сезону, і щодо відбудови, і щодо фізичного захисту енергообʼєктів від російських ударів. Усе треба виконати, щодо деяких речей – значно прискоритися. Завтра я очікую детального звіту щодо проєктів відновлення від урядовців. Окремі доручення – військовим. І цими тижнями ми будемо дуже активно працювати з партнерами, аби зброї та снарядів, зокрема ППО – це головне – у наших воїнів було більше. Дякую всім, хто допомагає Україні! Слава всім, хто захищає нашу державу й людей. Слава Україні!</p>
  <div class="source"><a href="https://www.president.gov.ua/news/harkiv-ne-prosto-trimayetsya-dopomagaye-trimati-micnim-uves-86077">https://www.president.gov.ua/news/harkiv-ne-prosto-trimayetsya-dopomagaye-trimati-micnim-uves-86077</a></div>
</article>


<article>
  <h2>Робота в регіонах щодо фізичного захисту критичних об’єктів і термінової відбудови має бути проведена до зими – звернення Президента України</h2>
  <div class="badges"><span class="chip">UK</span> <span class="chip">2023-10-04</span></div>
  <p>Бажаю здоров’я, шановні українці, українки! Короткий звіт за цей день. Були різні наради, і серед головних – нарада з керівником ГУР. Змістовна. Про хороші речі для України – дещо важливе в безпекових питаннях нам вдалося. Деталі – пізніше. На селекторі сьогодні була доповідь керівника СБУ щодо протидії колаборантам. Теж змістовно. Та й узагалі є за що подякувати нашим хлопцям зі Служби безпеки сьогодні. Важливі операції, а головне – результативні. Молодці! Провів нараду з урядовцями – учора про неї домовилися в Харкові. У нас є різні урядові програми щодо відновлення, щодо допомоги регіонам і людям, які втратили будинки. Є робота з відбудови соціальної сфери та фізичного захисту об’єктів енергетики. Щодо таких питань доручив підготувати детальний звіт. Ми робимо все, щоб дати Україні більше систем ППО перед зимою. І зараз, до речі, очікуємо на певні рішення від наших партнерів. Але вся робота в регіонах, яка стосується фізичного захисту критичних об’єктів та термінової відбудови, повинна бути проведена максимально за час до зими. Сьогодні була й важлива розмова з Президентом Азербайджану Алієвим. Я подякував за надану нашій державі гуманітарну допомогу, зокрема для нашої енергетики. Підтвердили нашу спільну відданість принципам територіальної цілісності та захисту державного суверенітету. Обговорили наші погляди на глобальні та регіональні формати безпеки, загалом на безпекову архітектуру. І сьогодні ж відзначив державними нагородами наших турецьких друзів. Посла Туреччини в Україні, який активно взаємодіє з нашою державою, плідно та потужно зміцнює особисто наші відносини. Працює, зокрема, над реалізацією Формули миру. А також нагородив керівника турецької компанії «Онур», яка активно працює з нашою державою, інвестує, створює робочі місця та допомагає обороні. Вдячний за підтримку. І готуємося до активної міжнародної роботи – і цей тиждень, і наступний тиждень мають бути для України результативними. Постійно додаємо нашим воїнам сили! Слава Україні!</p>
  <div class="source"><a href="https://www.president.gov.ua/news/robota-v-regionah-shodo-fizichnogo-zahistu-kritichnih-obyekt-86093">https://www.president.gov.ua/news/robota-v-regionah-shodo-fizichnogo-zahistu-kritichnih-obyekt-86093</a></div>
</article>


<article>
  <h2>Щоб у майбутньому у Європі не було війни, наша єдність має спрацювати на повну силу – виступ Президента України на інавгураційній пленарній сесії ІІІ саміту Європейської політичної спільноти</h2>
  <div class="badges"><span class="chip">UK</span> <span class="chip">2023-10-05</span></div>
  <p>Пане Санчесе, пане Прем’єр-міністре! Дякую за добрі слова про нас, про наших людей, про Україну. Дякую всім за підтримку! Дорогі колеги! Кожен із нас представляє Європу. Ми можемо мати свої погляди та часом різні думки щодо тих чи інших європейських питань – це нормально. Але все одно ми всі – Європа. І це не просто про географію. Це про історію, мораль та безпеку, які ми поділяємо. Спільність, яка не має права стати слабшою. Бо Європа не має бути руїнами! Цього вівторка я відвідав Харківську область – на сході України. Щонайменше 1 мільйон 200 тисяч мешканців у Харкові. Відстань від міста до кордону з Росією менш як 40 кілометрів. Або менш як 3 хвилини підльоту ракети С-300, якими російська армія тероризує Харків. Тисячі й тисячі об’єктів уже зруйновані такими ракетами! Будинки, школи, університети, церкви, електростанції, транспорт. Але Харків, хоч і поранений цим терором, хоч і посічений уламками ракет, живе. Ми робимо все, щоб захистити людей і зберегти нормальну соціальну та економічну активність. Ми забезпечуємо роботу всіх ключових інституцій – від державних структур до нашої освіти. Зокрема, у Харкові. Більшість дітей у місті навчається дистанційно. І поки немає на сто відсотків ефективної системи ППО, присутність дітей у школах неможлива. Втім, Харків знайшов один варіант. 65 шкільних класів, де навчається понад тисячу дітей, навчаються не онлайн, а звичайним чином, як у школах будь-якої іншої країни, але... в метро, під землею. Шкільні класи, які забезпечені всім необхідним для дітей – меблями, обладнанням, Wi-Fi. Але в метро, під землею. 2023 рік. І метро для міста-мільйонника – єдиний безпечний варіант зібрати дітей разом для навчання у школі. Ось що таке сусідство з Росією. Але це не лише наше сусідство з Росією. Різні країни Європи межують із терористичною державою, і фактично про всіх них російські пропагандисти та посадовці кажуть як про наступні мішені своєї агресії. Мішені. Саме це слово. Шановні лідери! Чи достатньо у ваших містах станцій метро, на яких можна було б організувати захищене шкільне навчання дітей, якщо погрози Росії будуть реалізовані? А вона готується їх реалізувати. Буду з вами відвертим, як і завжди. Зараз Росія розглядає різні сценарії на найближчі роки. Один із них особливо небезпечний. Якщо в цій агресії проти України буде якась пауза, будь-яке заморожування ситуації, то буде новий критичний момент. 2028 рік. Якщо Росії дати адаптуватися зараз, до 2028 року Кремль зможе відновити розбитий нами військовий потенціал, і в Росії буде достатньо сили напасти на країни, які у фокусі російської експансії. Окрім України, це точно країни Балтії та точно ті країни, на території яких присутні російські контингенти. Це чітка інформація від нашої розвідки. Ми сигналізуємо вам про це. Росія шукає можливостей заморозити ситуацію та адаптуватися, робить висновки зі своїх помилок і готується йти далі. Будь ласка, пам’ятайте: найбільш небезпечний ворог той, який зробив висновки та підготувався до наступного удару на основі цих висновків. Москва чітко окреслює свою амбіцію – захопити більше імперського простору собі та не дозволити Європі бути простором вільних націй та демократій, які працюють, зламати європейську єдність. І війна при цьому є базовим інструментом Росії – інструментом підкорення або маніпулювання іншими. Десятиліттями Росія намагалася розпалюванням війни та замороженням війни утримувати контроль над сусідами. Росія завдала болю Молдові, намагалася розчавити та розділити Грузію, дестабілізувати інші частини Кавказу, душить Білорусь, намагається вирвати шматки з тіла України. Кожна нація, проти якої так чи інакше працює Росія, кожна держава, яка постраждала від російського втручання чи вторгнення, – ми всі маємо триматися в особливій єдності, триматися разом, у особливій співпраці та в особливих відносинах з усіма іншими у Євросоюзі. Нам потрібен такий формат підтримки націй, чиє життя Росія вже намагалася зруйнувати, аби руїна більше ніколи та більше нікуди не могла поширитися. Усі ці країни потребують економічної підтримки, усі ці країни потребують гарантій безпеки, щоб у Росії не було й спокуси ще коли-небудь спробувати зламати їхній суверенітет. Потрібен чіткий сигнал: жодного шансу Росії. А головне, що дасть нашій із вами єдності повну силу… Агресора найбільш надійно нейтралізує поразка. Поразка у війні. Саме зараз і в Україні у нас із вами є можливість завдати фундаментальної поразки агресії Росії. Ми вже всі разом із вами, із нашими партнерами зробили речі, які багатьом здавалися неможливими. Ми разом відстояли Україну. Європа як ніколи раніше незалежна від Росії. Європа справді довела, що має право бути світовим центром захисту людської свободи та міжнародного права. І хоч би що відбувалося в інших частинах світу, хоч би які політичні торнадо переживали наші партнери, Європа має бути сильною. Зараз Європа спостерігає за подіями в Америці – за політичним штормом, який набирає обертів. Європа має свій потенціал – самостійний потенціал сили, свою глобальну роль, і вона має бути максимально потужною в усіх ключових питаннях, важливих для Європи. А щодо політичних штормів… Я впевнений в Америці. Впевнений. Це сильні люди, сильне суспільство, сильні інституції, сильна енергія демократії. Нещодавно я був у Вашингтоні. Спілкувався з Президентом Байденом. Спілкувався з конгресменами – обидві партії, обидві палати. Вони абсолютно підтримують захист свободи й розуміють, що Росія та інші вороги нашого з вами способу життя хочуть скористатися наслідками політичних штормів. І ми у Європі маємо бути готові. Америка допомагала нам, допомагала Європі вистояти. І тепер Європі важливо не ховати вітрила від вітру, намагаючись перечекати шторм, а бути разом у цей неспокійний час – працювати разом, захищати наші цінності та наш спільний зі США простір свободи. Саме в такій взаємопідтримці і в спокійні часи, і в час безпекових викликів і турбулентності полягає реальний сенс трансатлантичного партнерства. Дорогі колеги! Завдяки Україні ваші солдати зараз не воюють проти Росії. Ми не сумніваємося в силі НАТО. Але я впевнений: ніхто з вас не хоче випробовувати, а як це буде, якщо, не дай боже, НАТО доведеться вступитися за когось із вас. Ми маємо перемогти в Україні, щоб Путін не зміг масштабувати цю агресію на когось іншого. І це реалістично. Тому ключові речі. Наша з вами єдність. Єдність і солідарність усієї Європи має бути непохитною. Єдність усіх 27 країн ЄС, усієї Європи, не лише ЄС, міцність наших спільних правил та угод, твердість здатності Євросоюзу розширюватися згідно зі своїми ж основоположними договорами. І я дякую всім із вас, хто справді працює заради сили Європейського Союзу! Друге. Не можна дати Путіну дестабілізувати будь-які інші частини світу та наших партнерів, щоб зруйнувати міць Європи. Маємо й надалі тиснути санкціями, політично та економічно, щоб Росія не могла поширювати хаос. Присутність Росії, її військових або маріонеток на території будь-якої країни – це загроза всім нам. Ми повинні працювати разом, щоб витіснити Росію з територій інших країн. Третє. Можливості українських воїнів. ППО у нашій країні – і особливо зараз, перед зимою, – зброя в руках наших солдатів, ракети й артилерія, якою ми знищуємо позиції окупантів та звільняємо нашу землю й наші домівки. Кожен російський дрон, збитий в Україні, кожен російський танк, знищений в Україні, – це гарантія, що цей дрон, цей танк, будь-яка інша знищена в Україні російська зброя не вдарить по комусь іншому у Європі. І я дякую всім вам – кожному з вас, вашим країнам – за оборонну допомогу! Додаткові системи ППО для України, додаткова артилерія та снаряди, додаткові далекобійні ракети та дрони для наших воїнів, а також додаткові формати підтримки й безпекових гарантій для націй, яким Росія загрожує, – усе це убезпечення Європи від додаткових агресивних кроків Росії. І для того, щоб у найближчому майбутньому ніде у Європі не було війни, щоб жодне інше місто Європи не відчуло того, що переживає наш Харків та всі міста й села України, то в цей час – просто зараз, цього року, наступного – і передусім в Україні наша з вами єдність має спрацювати на сто відсотків. Хай амбіції Путіна будуть руїною, а не наші з вами країни, не наші з вами міста. Діти кожної країни заслуговують на безпеку – і всюди у своїй країні, а не тільки в метро, не тільки в укриттях під землею. Ми повинні зробити це можливим. І ми це зробимо! Ми повинні перемогти! Дякую за увагу і за запрошення! Слава Україні!</p>
  <div class="source"><a href="https://www.president.gov.ua/news/shob-u-majbutnomu-u-yevropi-ne-bulo-vijni-nasha-yednist-maye-86117">https://www.president.gov.ua/news/shob-u-majbutnomu-u-yevropi-ne-bulo-vijni-nasha-yednist-maye-86117</a></div>
</article>


<article>
  <h2>Сьогодні наш головний меседж для світу: зло не має права взяти гору – звернення Президента України</h2>
  <div class="badges"><span class="chip">UK</span> <span class="chip">2023-10-05</span></div>
  <p>Дорогі українці, українки! Завершуємо цей довгий і насичений день. День саміту Європейської політичної спільноти. Багато зустрічей, важливі переговори. У нас буде більше ППО – є чіткі домовленості. Це дуже важливо перед зимою. Іспанія, Італія, Франція, Німеччина, Британія – дякую! Буде більше артилерії в наших воїнів. Буде більше далекобійної зброї. І обов’язково буде більше справедливості. Сьогодні російські терористи завдали удару, який навіть звірячим не назвеш. Бо це буде образою для звірів. Свідомий ракетний удар по селу на Харківщині, по звичайному продуктовому магазину та кафе. Російські військові не могли не знати, куди б’ють. І це не був удар наосліп. Люди зібралися там на поминальний обід. Християнський поминальний обід. Хто міг запустити ракету по них? Хто? Тільки абсолютне зло. Понад 50 людей загинули. Серед них дитина, хлопчик, 6 рочків було. Мої співчуття всім, хто втратив рідних і близьких! Пораненим надається необхідна допомога. І я вдячний кожному й кожній, хто допомагає. У цьому селі, по якому росіяни вдарили, було загалом до цієї війни 500 мешканців. А зараз – за час війни – люди виїжджали, це Куп’янський район, один із тих напрямків, де особливо жорстко на фронті… І станом на сьогодні в селі було трохи більш як 300 людей. Більш ніж 50 убитих на 300 мешканців. Це жорстока геноцидна агресія Росії. Не існує слів чи паперів, які здатні зупинити таке зло. А існує ППО. Є артилерія. Є наші ракети. Є бронетехніка. Є наші потужні воїни, які відбивають російські штурми та самі наступають. Є наші спецслужби. Є наша українська розвідка. Є санкції світу. Санкції проти Росії за терор. Є міжнародна юстиція, зокрема Міжнародний кримінальний суд, який здатен захистити справедливість. Російський терор повинен програти. І світу є чим це забезпечити. Головне – це єдність. Головне – вірити у свободу й захищати життя. Сьогодні наш головний меседж для світу: зло не має права взяти гору. І лише зараз, лише в Україні цю принципову моральну позицію можна втримати. Але всім разом! Я дякую сьогодні за зустрічі кожному лідеру країн-партнерів! Я дякую за чітку підтримку Європейському Союзу та Європейському парламенту. Дякую тобі, Іспаніє, за те, що сьогодні ти дала нам усім можливість зміцнити європейську єдність. Єдність – це відповідь. Ми зробимо все, щоб її зберегти! Слава Україні!</p>
  <div class="source"><a href="https://www.president.gov.ua/news/sogodni-nash-golovnij-mesedzh-dlya-svitu-zlo-ne-maye-prava-v-86149">https://www.president.gov.ua/news/sogodni-nash-golovnij-mesedzh-dlya-svitu-zlo-ne-maye-prava-v-86149</a></div>
</article>


<article>
  <h2>Виграти цю зиму, пройти всі складнощі й дати захист нашим людям – це дуже важливо – звернення Президента України</h2>
  <div class="badges"><span class="chip">UK</span> <span class="chip">2023-10-06</span></div>
  <p>Бажаю здоров’я, шановні українці, українки! Щойно провів засідання Ставки. Тривале. Кілька ключових питань. Перше – звичайно, фронт. Ситуація на основних напрямках, доповіді командувачів, забезпечення снарядами та ППО. Друге питання Ставки прямо пов’язане з нашою обороною, зі стійкістю нашої держави. Енергетика. Підготовка до зими, захист об’єктів нашої генерації та забезпечення електрикою й теплом, відновлення всього того, що пошкоджене російськими ударами та бойовими діями. Нинішнє керівництво Росії завжди робить те, що вже колись робило. Всі помилки вони повторюють. Усе зло вони повторюють. І коли в них не виходить, вони думають, що нібито зробили замало зла, щоб вийшло. Така божевільна логіка. Але маємо це врахувати. Цієї зими російські терористи будуть знову намагатися знищити нашу енергосистему. Вони не здатні сприйняти думку, що Україну все одно не підкорять. Але спробують зробити більше ударів та більше спроб обійти наш захист. Небезпеку повністю усвідомлюємо. Сьогодні на Ставці були доповіді військових та всіх посадовців, які відповідають за захист нашої енергетики й за нашу тактику проходження зими. Зокрема, доповідали глава уряду, міністри, керівники енергокомпаній, представники сфери звʼязку, голови обласних адміністрацій. Усе, що стосується фізичного захисту об’єктів, відбудови, виконання наказів, порядку дій у разі тих чи інших надзвичайних ситуацій. Виграти цю зиму, пройти всі складнощі й дати захист нашим людям – це дуже важливо. І, до речі, місцева влада повинна виконати повністю свою частину підготовчої роботи. Наступного тижня зафіксуємо поточний стан підготовки до зими в регіонах. Робимо іще більше кроків на посилення нашої ППО та на співпрацю з партнерами заради стійкості української енергетики. Цей тиждень вже нас значно посилив. Німеччина – опрацьовуємо з паном канцлером Олафом Шольцом передачу Україні ще однієї батареї Patriot. Це буде суттєве посилення. Італія – обговорили з Джорджею Мелоні, пані главою уряду, наповнення нового безпекового пакету для нашої держави. Дякую! Іспанія – на перемовинах із паном Санчесом, Прем’єр-міністром Іспанії, домовилися не тільки про додаткові системи ППО Hawk, а й про підтримку енергетичним обладнанням. Дякую! Британія – маємо дуже хорошу домовленість із паном Прем’єр-міністром Ріші Сунаком щодо безпеки в Чорному морі та в Одеському регіоні. Це важливо, щоб ми не втрачали часу й не втрачали можливостей для експортної роботи. Україна має зберегти свою роль гаранта глобальної продовольчої безпеки, має зберегти морський доступ до світового ринку. І я дякую Британії за цю підтримку. І, звичайно, пан Президент Франції. Еммануель робить для більшої безпеки України та всієї Європи саме те, про що ми з ним домовлялися. Є вагомі результати й нові можливості для наших воїнів. Але про деталі – трошки пізніше. Сьогодні є ще й рішення про новий пакет від Нідерландів обсягом понад 100 мільйонів євро, і цей пакет фокусується саме на підтримці нашої енергосистеми. Найближчим часом проговоримо з паном Прем’єр-міністром Марком Рютте й наші подальші кроки. Дякую! Плідно співпрацюємо і з Європейським Союзом. Для нас з усіх поглядів важливо розпочати вже цього року переговори щодо членства в ЄС. Україна майже виконала відповідні сім рекомендацій Єврокомісії, і з нашого боку все буде готово. Верховній Раді залишився один крок, і принципово, щоб депутати цей крок зробили. ЄС для України – це не лише економічна безпека й потужний внесок у розв’язання питання геополітичної стабільності. Це ще й мотивація. Мотивація для нас, для наших воїнів, для всього нашого народу. Мотивація боротися, бути стійкими, пройти цю зиму й досягати наших національних цілей попри будь-який російський терор. Ще одне. Харківщина... Вчора – жорстокий удар по селу в Куп’янському районі. 51 загиблий. Доля ще трьох людей поки невідома. Цього ранку російський удар по Харкову, просто по місту, по звичайних будинках ракетою. Двоє загиблих, і вони з однієї родини. Хлопчик 10 років та його бабуся. Молодший брат хлопця – йому лише 11 місяців – та батьки – в лікарні. Мої співчуття всім, чиїх рідних і близьких убила Росія... Вчора й сьогодні лідери держав, багато міністрів закордонних справ висловили співчуття й засудили російський терор. Я вдячний кожному й кожній, хто не залишається байдужим. Тільки разом, у єдності можна долати терор. І ми це зробимо. Держави й лідери, народи. Дуже багато журналістів, громадських діячів і звичайних людей підтримали нас зараз і підтримують протягом усього часу цієї війни. Україна надзвичайно цінує кожен прояв підтримки, кожен прояв солідарності з нами. Наша перемога над російським терором буде спільною перемогою всіх людей світу, які так само, як і українці, вважають, що зло й ненависть завжди повинні програвати. Завжди! Це має бути непорушним глобальним правилом. І обов’язково буде. Слава нашим воїнам! Слава всім, хто захищає людей і людяність! Слава Україні!</p>
  <div class="source"><a href="https://www.president.gov.ua/news/vigrati-cyu-zimu-projti-vsi-skladnoshi-j-dati-zahist-nashim-86153">https://www.president.gov.ua/news/vigrati-cyu-zimu-projti-vsi-skladnoshi-j-dati-zahist-nashim-86153</a></div>
</article>


<article>
  <h2>Заява Президента України Володимира Зеленського щодо терористичної атаки на Ізраїль</h2>
  <div class="badges"><span class="chip">UK</span> <span class="chip">2023-10-07</span></div>
  <p>Жахливі повідомлення з Ізраїлю. Мої співчуття всім, чиї рідні та близькі загинули від терористичної атаки. Віримо, що порядок буде відновлено й терористи будуть знищені. Ніде у світі не можна давати жодного шансу терору, бо терор завжди є злочином не просто проти однієї країни чи його конкретних жертв, а проти людяності як такої та всього нашого світу. Хоч би хто використовував терор, це злочин проти світу. Хоч би хто спонсорував терор, це злочин проти світу. Світ має бути обʼєднаний та солідарний, щоб терор ніколи й ніде не намагався підкорити чи зламати життя. Право Ізраїлю на захист не підлягає сумніву. Усі обставини цієї терористичної атаки мають бути зʼясовані, щоб світ знав і притягнув до відповідальності кожного, хто спонукав до нападу та допоміг його організації. Усі громадяни України, які перебувають у зоні небезпеки, мають уважно дотримуватись інструкцій сил безпеки на місці та пильно стежити за інформацією. Будь ласка, бережіть себе! МЗС України та наше посольство в Ізраїлі готові допомогти в будь-якій ситуації. Створено оперативний штаб для допомоги українцям в Ізраїлі. Якщо ви потребуєте допомоги, будь ласка, невідкладно звертайтесь у будь-який спосіб, який вам доступний, до будь-якого нашого дипломатичного чи консульського представництва. Кожне життя має значення! Кожен прояв терору засуджуємо.</p>
  <div class="source"><a href="https://www.president.gov.ua/news/zayava-prezidenta-ukrayini-volodimira-zelenskogo-shodo-teror-86165">https://www.president.gov.ua/news/zayava-prezidenta-ukrayini-volodimira-zelenskogo-shodo-teror-86165</a></div>
</article>


<article>
  <h2>Коли відбувається удар терористів, усі, хто цінує життя, мають бути солідарні – звернення Президента України</h2>
  <div class="badges"><span class="chip">UK</span> <span class="chip">2023-10-07</span></div>
  <p>Дорогі українці, українки! Сьогодні від ранку – на постійному звʼязку з нашими дипломатами, з розвідкою. Через терористичний напад на Ізраїль та загрозу нашим громадянам, які перебувають в Ізраїлі, створено оперативний штаб при МЗС України. Усі служби та наше посольство відстежують інформацію щодо громадян України, які могли опинитись у небезпеці. Станом на зараз перевіряється інформація про можливу загибель однієї громадянки України та проводиться розшук двох наших громадян. Щойно будуть перевірені деталі щодо цих людей, українські дипломати повідомлять суспільству. Будь ласка, дорогі українці, якщо ви перебуваєте зараз в Ізраїлі, будьте максимально уважні. Дотримуйтесь інструкцій від сил безпеки та дбайте про себе й інших поруч із вами. За будь-якої потреби, будь ласка, звертайтесь у наше посольство в будь-який доступний вам спосіб: Україна допоможе всім своїм людям, хоч би що відбувалось. Сьогодні весь світ побачив жахливі кадри з Ізраїлю – кадри того, як терористи знущаються з жінок, чоловіків, як захоплюють у заручники навіть літніх людей, не жаліючи… Мої співчуття всім, чиї рідні та близькі загинули! І бажаю якнайшвидшого одужання всім, хто був поранений. Коли відбувається такий удар терористів, усі, хто цінує життя, мають бути солідарні. Ми в Україні особливо сприймаємо те, що сталося. Тисячі ракет у небі Ізраїлю… Люди, убиті просто на вулицях… Розстріляні машини із цивільними… Знущання із заручників… Усе це, на жаль, терор приніс і на вулиці українських міст та сіл. Наша позиція абсолютно чітка: у будь-якій точці планети кожен, хто несе терор і смерть, повинен за це відповідати. Сьогоднішній терористичний напад на Ізраїль був ретельно підготовлений, і весь світ розуміє, які саме спонсори терору могли спонукати та забезпечити організацію цієї атаки. Ізраїль має повне право на захист від терору, як і будь-яка інша держава. І дуже важливо, щоб увесь світ обʼєднано та принципово реагував на терор. Жодної підтримки терористам! Хоч би куди вони спрямовували свої ракети та хоч би на кого вони нападали, терористи повинні програвати. І це важливо для всього світу. Людське життя, мир та спокій народів однаково важливі всюди: і в Азії, і в Європі, і в Африці, і в Америці, і в Австралії. Всюди. Хай цінність людського життя та несприйняття терору будуть тими принципами, які нарешті обʼєднають увесь світ. Слава Україні!</p>
  <div class="source"><a href="https://www.president.gov.ua/news/koli-vidbuvayetsya-udar-teroristiv-usi-hto-cinuye-zhittya-ma-86173">https://www.president.gov.ua/news/koli-vidbuvayetsya-udar-teroristiv-usi-hto-cinuye-zhittya-ma-86173</a></div>
</article>


<article>
  <h2>Наступного тижня працюватимемо разом із нашими партнерами заради єдності світу в протистоянні терору – звернення Президента України</h2>
  <div class="badges"><span class="chip">UK</span> <span class="chip">2023-10-08</span></div>
  <p>Дорогі українці, українки! Сьогодні говорив з Прем’єр-міністром Ізраїлю Нетаньягу. Висловив співчуття через численні втрати від удару терористів. Прем’єр-міністр поінформував про ситуацію станом на зараз та дії сил оборони й безпеки Ізраїлю. Між українським Посольством та поліцією Ізраїлю є вся необхідна співпраця для з’ясування деталей про українців, які опинилися в районах бойових дій та обстрілів. На жаль, підтвердилася загибель двох громадян України. Мої співчуття рідним і близьким. Посольство України в Ізраїлі, усі наші дипломати, які опікуються цим регіоном, разом із розвідкою працюють цілодобово, щоб допомогти всім нашим людям, які потребують допомоги. Вже є більш як сотня звернень до Посольства від наших громадян. Встановлено місцеперебування п’яти наших людей на півдні Ізраїлю. Ще раз звертаюся до всіх громадян України в Ізраїлі: будь ласка, будьте уважними та виконуйте інструкції місцевих сил безпеки. Дуже важливо, щоб увесь світ – увесь – не залишився осторонь того, що сталося зараз, та реагував максимально принципово. Багатьох уразила зухвалість терористичного нападу. Зухвалість і ретельна підготовленість. Якщо терористи можуть собі це дозволити, значить, це загроза далеко не одній країні. І наступного тижня будемо працювати – разом із нашими партнерами – заради єдності світу в протистоянні терору. Різні міжнародні заходи вже заплановані. Українська позиція звучатиме, як завжди, на користь єдності та спільних дій. Терор відкрив уже занадто багато фронтів проти людства. Війна проти України. Війна на Близькому Сході. Жахливі дестабілізації в Африці. Постійне намагання спровокувати кризу на продовольчому ринку світу. Бути сильним у таких умовах – це протистояти терору. Недостатньо бути великою країною. Недостатньо бути багатою країною. Недостатньо мати амбіції. Бути сильним – це допомагати захищати людей і життя від будь-яких проявів терору. І саме це. Допомагати. Допомагати. І сьогодні, цього вечора, я хочу подякувати саме таким нашим людям, які рятують життя, які роблять усе, щоб терор програвав… Запорізька область. Капітан служби цивільного захисту Анатолій Безнос, фельдшер екстреної медичної допомоги Юлія Белиба, капітан поліції Сергій Хохоляк. Дякую вам! Херсонщина. Майор служби цивільного захисту Володимир Серган, сержант служби цивільного захисту Микола Сілін, майор поліції Олександр Скорняк, фельдшер «екстренки» Віталій Рудаков. Дякую вам! Харківська область. Майстер-сержант служби цивільного захисту Сергій Осика, головний майстер-сержант служби цивільного захисту Олександр Назарько, фельдшер Яна Фесенко. Дякую вам! Та всім працівникам ДСНС України, Національної поліції, нашої швидкої допомоги та кожному лікарю, кожній медичній сестричці, які доводять, що терор не здатен перемогти життя! І, звичайно, наші незламні воїни. Куп’янський, Лиманський, Бахмутський, Авдіївський та Марʼїнський напрямки… 58-ма окрема мотопіхотна бригада, 79-та окрема десантно-штурмова бригада, 44-та окрема артилерійська бригада. Просто молодці, воїни! Я дякую за стійкість та знищення окупанта! А також бригади, які мають успіхи в наших наступальних діях. Наша «Вісімдесятка» ДШВ, 24-та окрема механізована бригада та 93-тя окрема механізована бригада «Холодний Яр» – дякую! Слава всім, хто бореться й працює заради нашої держави! Слава нашому міцному народу, народу України! І дякую всім, хто допомагає долати терор! Слава Україні!</p>
  <div class="source"><a href="https://www.president.gov.ua/news/nastupnogo-tizhnya-pracyuvatimemo-razom-iz-nashimi-partneram-86189">https://www.president.gov.ua/news/nastupnogo-tizhnya-pracyuvatimemo-razom-iz-nashimi-partneram-86189</a></div>
</article>


<article>
  <h2>Наша з вами єдність має й може зупинити зло – виступ Президента України на засіданні Парламентської асамблеї НАТО</h2>
  <div class="badges"><span class="chip">UK</span> <span class="chip">2023-10-09</span></div>
  <p>Шановний пане Президенте асамблеї і дорога Метте, пані Премʼєр-міністерко Данії! Пані та панове! Ми живемо в такий час, коли зло намагається створити прірву між усіма нами й нашим із вами прагненням до миру. Нашим із вами спільним прагненням! Ця прірва зростає щодня. Її збільшує терор. І що більше крові й болю буде в різних частинах світу, що більше країн будуть дестабілізовані злом, що більше втрат зазнають народи, що більше людей опиниться посеред дедалі сильніших хвиль нових міграційних та інших криз, то складніше буде зберегти міжнародний порядок. Порядок, заснований на правилах. Те єдине, що здатне гарантувати мир і спокій усім народам. Правила. Міжнародне право. Ми бачимо, хто у світі намагається підмінити силу міжнародного права жахом від крові й катастроф. Ми бачимо, чиї свідомі інвестиції в терор руйнують життя різних народів на величезному просторі від Білорусі до Малі. Ми це бачимо. І ми повинні діяти. У єдності! Цими днями наші погляди спрямовані на регіон Близького Сходу. Ніхто й ніколи не зможе забути те, що терористи зробили в Ізраїлі. Тисячі ракет проти мирних міст. Розстріли людей просто в машинах на дорогах. Чоловіків і жінок, дітей. Нікого не жаліли. Вулиці, що залиті кров’ю. Заручники. Терористи самі ж дали світу кадри знущань, пишаючись ними. Жінки, яких били. Літні люди, які були викрадені зі своїх будинків. Вкрадені діти. І ми ще не знаємо, скільки людей захоплено та по-дикунськи вивезено терористами. Убитих намагалися ще й принизити, знущаючись із їхніх тіл. Усе це ми бачили в Ізраїлі. І самі ж ізраїльтяни, ізраїльські журналісти, які були в нас, в Україні, які були в Бучі, кажуть тепер, що вони бачили таке саме зло там, куди прийшла Росія. Однакове зло. І лише одна відмінність: там – терористична організація, яка вдарила по Ізраїлю, тут – терористична держава, яка вдарила по Україні. Декларовані наміри різні, але сутність одна. Ви це бачите. Бачите таку ж кров на вулицях. Такі ж розстріляні автівки цивільних. Такі ж тіла людей, що були закатовані. І найнебезпечніше – дві речі. Перша: шокуюча радість російських пропагандистів. А за ними стоїть держава. Уявіть собі: вони називають трофеями дітей, яких зараз терористи тримають у заручниках в Газі. Ось таке слово. Як і Росія захопила тисячі українських дітей під час своєї агресії проти України. Та друге – це відверта підтримка того, що відбувається. Іран не може сказати, що він не має нічого спільного з тим, що відбувається в Україні, якщо він продає «шахеди» Росії. Іран не може сказати, що він не має нічого спільного з тим, що відбувається в Ізраїлі, якщо його офіційні особи заявляють про підтримку того, що відбувається в Ізраїлі. Пані та панове! Як далеко здатне зайти таке зло? Не далі, ніж ми дозволимо йому це. Наша з вами єдність має й може зупинити зло. Наше прагнення миру, а не їхнє прагнення крові має визначати, як жити світу. Наш міжнародний порядок, заснований на правилах, а не їхні спроби зробити смерть правилом. Іноді від лідерів терористів звучить: а що за правила, на яких заснований міжнародний порядок? Ніби вони не розуміють… А це дуже прості правила. Дуже прості. Не ґвалтувати жінок. Не вбивати. Не вважати дітей трофеями. Не заливати міста й села кров’ю та не розстрілювати автівки з цивільними. Не бити по мирних містах ракетами й дронами. Та ще одне правило: за будь-яких умов обов’язково притягати терористів і всіх, хто їм допомагає, до відповідальності. Хіба сили світу не вистачить, щоб зупинити зло? Точно вистачить. Зараз усім у світі, хто цінує життя й міжнародний спокій, треба бути максимально активними. Не час іти з міжнародної арени у внутрішні чвари. Не час ізолюватися. Не час відмовчуватися чи вдавати, ніби терор десь на одному континенті не впливає на глобальні справи. Кожен здатен допомогти зупинити розростання прірви між світом і миром. Європі варто бути активною. Сполученим Штатам варто бути активними. Китаю. Індії. Арабським державам варто відчути, як багато може зламатися, якщо дати терористам досягти їхніх цілей. Туреччина. Бразилія та вся Латинська Америка. Японія. Австралія. Канада. Держави Африки. Держави Центральної Азії. Корея. Пакистан. Індонезія. Карибський басейн. Тихоокеанські держави. Усім варто бути активними в захисті життя та міжнародного права! Не можна давати жодного шансу терору. Україна вдячна всім, хто підтримав нас у захисті від терору. Я дякую кожній країні, кожному лідеру, усім народам, які з нами. Які допомагають нам із ППО й усім іншим. Це особливо важливо зараз, перед зимою, яку Росія спробує зробити болісною для нас. Я дякую всім вам, хто співпрацює з нами заради реалізації Формули миру. І заради безпекових гарантій на час до нашого вступу в НАТО. Усі напрями нашої співпраці ведуть до одного – щоб Статут ООН запрацював на повну в захисті України та всієї нашої Європи від терору й агресії. А якщо спрацює тут, спрацює і будь-де у світі. Якщо за будь-яке спонсорування терору будуть справді глобальні санкції, терор програє. Якщо світ об’єднуватиметься завжди, коли хтось захоплює в заручники жінок і викрадає дітей іншого народу, терор не матиме союзників. Якщо той, на кого напали терористи, отримає всю необхідну зброю для захисту своїх людей, міжнародне право буде тією єдиною силою, яка визначатиме, як жити світу. І світ житиме мирно. Це наша спільна мета. Пані та панове! Я закликаю ваші держави й парламенти бути ще більш активними заради глобальної єдності. Хай кожен, хто спонсорує терор, відчує силу нашого з вами гніву. І хай кожен, хто потребує допомоги в захисті від терору, відчує силу нашої з вами солідарності. Ми з вами повинні мати змогу пообіцяти нашим дітям, що ми залишимо їм світ, яким править не кров, пролита злом, а свобода, гарантована правом. Дуже дякую за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/nasha-z-vami-yednist-maye-j-mozhe-zupiniti-zlo-vistup-prezid-86193">https://www.president.gov.ua/news/nasha-z-vami-yednist-maye-j-mozhe-zupiniti-zlo-vistup-prezid-86193</a></div>
</article>


<article>
  <h2>Росія зацікавлена в розпаленні війни на Близькому Сході, щоб послабити світову єдність – звернення Президента України</h2>
  <div class="badges"><span class="chip">UK</span> <span class="chip">2023-10-09</span></div>
  <p>Бажаю здоровʼя, шановні українці, українки! Сьогодні був дуже насичений день. Різні наради, і серед них особливо важливі ті, що стосуються нової міжнародної ситуації. Провів нараду з керівниками нашої розвідки, ГУР та зовнішньої розвідки, з нашими дипломатами щодо ситуації в Ізраїлі та навколо нього та щодо загальної ситуації на Близькому Сході. Це має принципове значення для нас – не лише для України, а для всієї Європи. За наявною інформацією – дуже чіткою – Росія зацікавлена в розпаленні війни на Близькому Сході, щоб нове джерело болю та страждань послабило світову єдність, додало розколів та суперечностей і цим допомогло Росії знищувати свободу у Європі. Ми бачимо, як російські пропагандисти зловтішаються. Бачимо, як іранські друзі Москви цілком відверто підставляють плече тим, хто напав на Ізраїль. І все це – значно більша загроза, ніж зараз світ сприймає. Світові війни минулого розгоралися саме з локальних агресій. Ми знаємо, як цій загрозі протидіяти. Готуємо відповідні кроки. А головне – захищаємо необхідність максимальної єдності світу. Сьогодні звернувся до учасників Парламентської асамблеї НАТО. Передусім про єдність. Про те, що кожній державі у світі зараз треба обрати, як вона захищатиме міжнародне право. Захищатиме! А не залишатиметься осторонь, коли терор намагається взяти гору і коли на наших очах може зламатись ще один регіон світу. Я вдячний усім лідерам і державам, які зараз повністю усвідомлюють небезпеку та готові працювати разом заради того, аби втримати ситуацію. Втримати очевидних спонсорів терору від ширшого втручання. Провів сьогодні й нараду зі спікером Верховної Ради України Русланом Стефанчуком. Координація позицій на найближчі тижні. Також провів нараду з віцепремʼєр-міністром Федоровим, міністром освіти і науки Лісовим та командою Міністерства. Робочі питання. Ще одне. Провів заміну командувача Сил територіальної оборони Збройних Сил України. Замість Ігоря Танцюри командувачем призначено Анатолія Баргилевича. Головне завдання – розвиток Сил територіальної оборони не має зупинятися. Дякую всім, хто дбає про Україну та бʼється заради нашої держави! Готуємо нове посилення для наших воїнів. Дякую всім у світі, хто має сміливість називати речі своїми іменами та захищати життя й порядок, заснований на правилах! Слава Україні!</p>
  <div class="source"><a href="https://www.president.gov.ua/news/rosiya-zacikavlena-v-rozpalenni-vijni-na-blizkomu-shodi-shob-86197">https://www.president.gov.ua/news/rosiya-zacikavlena-v-rozpalenni-vijni-na-blizkomu-shodi-shob-86197</a></div>
</article>


<article>
  <h2>Стратегічні відносини України та Румунії – це нова сила для всього Чорноморського регіону – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-10</span></div>
  <p>Бажаю здоров’я, шановні українці, українки! Дуже якісний візит у Румунію. Плідний. Зустрічі із Президентом Йоханнісом, головами палат румунського парламенту, з депутатами, Прем’єр-міністром Румунії. Чого досягнуто? Перше: є хороші домовленості щодо зброї. Я не можу зараз розкривати всього, але снаряди – плюс, посилення ППО – плюс. Деякі речі ще готуємо. Вони будуть потужними. У Румунії створюється Центр підготовки пілотів для F-16, і українські пілоти будуть серед перших, хто навчатиметься. Друге: зафіксували, що переходимо на рівень стратегічного партнерства. За цим політичним формулюванням – дуже чіткий сенс. Як сказав мені Президент Йоханніс, ми можемо покладатися на Румунію. Румунія точно може покладатися на Україну. Ми разом значно посилимо наш регіон. Уже робимо критичний внесок у глобальну продовольчу безпеку завдяки співпраці в дунайських портах і на сході Чорного моря. Буде більше співпраці. Розширюємо наші транспортні коридори, буде більше робочих місць і економічних можливостей. Сьогодні підписали спільну заяву президентів, яка окреслює, як будемо далі ми рухатися. Третє: уже незабаром відкриємо рух – нову гілку залізниці через Молдову, яка стане новим транспортним коридором. Разом із Молдовою ми рухаємось і до початку переговорів щодо членства в ЄС – за повної підтримки Румунії. Я вдячний за це. В парламенті Румунії більшість – за нас. Уряд Румунії – вже найближчими тижнями ми готуємо спільне засідання урядовців України та Румунії. Я вдячний пану Президенту Йоханнісу, усьому румунському політичному класу та суспільству. Наші стратегічні відносини – це нова сила для всього Чорноморського регіону. Якщо вдасться реалізувати все те, що нами заплановано зараз і над чим працюватимуть наші команди, у цій частині Європи з’явиться нове джерело економічного та безпекового розвитку. Я дякую всім, хто підтримує нас! Добре, що сьогодні змогли посилити нашу оборону! Слава Україні!</p>
  <div class="source"><a href="https://www.president.gov.ua/news/strategichni-vidnosini-ukrayini-ta-rumuniyi-ce-nova-sila-dly-86225">https://www.president.gov.ua/news/strategichni-vidnosini-ukrayini-ta-rumuniyi-ce-nova-sila-dly-86225</a></div>
</article>


<article>
  <h2>Треба вибити із рук Росії інструмент терору – виступ Президента на засіданні Контактної групи з питань оборони України у форматі «Рамштайн»</h2>
  <div class="badges"><span class="chip">UK</span> <span class="chip">2023-10-11</span></div>
  <p>Пане міністре Остін! Дякую за вашу підтримку та лідерство. Дійсно відчувається, що на чолі команди «Рамштайну» – справжній воїн. Дорогі міністри, шановні генерали! Я вдячний кожному з вас за вашу невтомність і за міцні спільні рішення, які ви прийняли для нас, для всього нашого народу. Дуже вам дякую. Пане генерале Браун! Ви сьогодні вперше берете участь у засіданні «Рамштайну», і вважаю, що це дуже символічно, якщо врахувати ваш бойовий шлях – бойового пілота, пілота F-16. Упевнений: разом ми всі зробимо багато добрих речей для захисту свободи. Єнсе, пане Генеральний секретарю! Вдячний вам за віру в Україну, за впевненість, що Україна буде серед союзників в Альянсі. Пані та панове! Наступного понеділка буде вже 600-й день нашого спротиву повномасштабній агресії Росії проти наших людей, проти України. І сьогодні ніхто не скаже точно, скільки ще днів доведеться захищати нашу незалежність та ідентичність. Але зараз вже можна сказати кілька речей, які мають важливе значення. Перше: Путін не отримає Україну. Друге: Росія не потягне нової гонки озброєнь. І третє: демократія здатна перемогти в цій битві, і її перемога потрібна не лише нашій державі, а кожній нації, усьому світу. Наш час – не час для неволі народів. Усі ви знаєте, що московські амбіції ніколи не обмежувались Україною. І всі ми хочемо, щоб ці амбіції програли саме в Україні – це найкраща можливість – якнайшвидше, щоб не довелося шукати снаряди й постачати танки в інші держави Європи, Азії чи Африки, які російський диктатор може спробувати перетворити на руїни або захопити у свою божевільну імперію чи зону впливу. Я знаю, що НАТО готовий і здатний захистити своїх членів від зовнішньої агресії. І хай нам усім не доведеться це випробовувати в реальності. Я знаю, які кроки здатні убезпечити Європу та світ від поширення російської агресії. І я знаю, що потрібно, аби прискорити справедливе завершення цієї війни. Наголошу: справедливе завершення. Повний захист нашого суверенітету, повне відновлення нашої територіальної цілісності, повне гарантування безпеки України після агресії. Зараз ми – в особливій ситуації на передовій. У такій ситуації, коли важливо тиснути. Без жодних пауз. Це дуже важливо – без жодних пауз. Усі ви розумієте принципи ефективного захисту. Саме такого захисту, який не залишає ворогу шансів перепочити, відновити сили, обрати якусь іншу тактику дій. На сьогодні Росія втратила ініціативу. Ми на неї тиснемо. Ми! Саме українська сміливість і ваша підтримка визначають, що відбувається на полі бою та, головне, – що відбудеться на полі бою. І хоч окупанти ще намагаються штурмувати наші позиції, і хоч захист та наші контрнаступальні дії дуже важкі, все одно Україна, наші воїни – це ті, хто визначає курс подій. Росія самостійно не справляється з цією війною. Ви це бачите. Їй потрібен Іран – без «шахедів» та іншої допомоги Росія не може. Їй потрібна Північна Корея. Уявіть це: вперше у своїй історії Москва пішла на поклон у Пхеньян. Чорноморський флот Росії тікає якнайдалі від наших морських дронів і ракет. Традиційні покупці російської зброї бачать, наскільки ефективнішою є зброя, яку робить вільний світ і яку використовують українці. Росія хоч і повільно, але впевнено виходить з різних точок геополітичних розломів у світі, бо їй не вистачає своїх сил. Але при цьому в неї ще вистачає ресурсів, щоб розпалювати конфлікти й перетворювати їх на повномасштабні трагедії. Це відбувається і в Сахелі, це може статися ще значно болісніше в Ізраїлі та в регіоні Близького Сходу загалом. Маємо цього не допустити. Можемо не допустити! Маємо тиснути ще потужніше, щоб агресор слабшав швидше й не встигав адаптуватися до нашого тиску. Маємо гарантувати, що Росія прямує до поразки й навіть не намагатиметься претендувати на щось інше. Одна з найнагальніших битв при цьому – битва проти ключового інструменту Кремля, його найбільшої збоченої гордості, гордості терориста. Минулу зиму Росія хотіла перетворити на зброю проти нас, знищуючи наші електростанції та мережу постачання. Я вдячний усім вам, кожній країні, кожному лідеру, які допомогли нам із ППО та енергетичним обладнанням. Це був справді порятунок життя для всіх нас, наших людей, наших дітей. Очевидно, що цієї зими Росія спробує повторити ту тактику, але зробивши певні висновки та збільшивши терористичні зусилля. Зверніть увагу: навіть під час нападу на Ізраїль терористи завдали цілеспрямованого удару по одній із найбільших електростанцій у регіоні. До минулої зими, коли Росія зробила ставку на таку тактику, інші терористи не робили подібного в межах таких нападів. Звичайно, наше завдання зараз – пройти цей важкий період, цю зиму. Але насправді реальна сила цього завдання, якщо його реалізувати, значно більша, ніж пройти тільки цю зиму. ППО – це вагома частина відповіді на питання про те, коли закінчиться ця війна та чи закінчиться вона справедливо для України. Я впевнений, що це може бути так. Буде так. Всі бачать, що дає захист неба. Це гарантія, що в містах буде нормальне життя. Буде економіка. Будуть люди. ППО великого радіуса дії може забезпечити й такі речі, як функціонування наших коридорів у Чорному морі та в Дунайському регіоні. ППО гарантуватиме, що російська авіація не зможе наближатися до наших рубежів, а отже, це подолає проблему російських керованих авіабомб. Нам усім потрібен зараз саме такий імпульс. Крок уперед у нашому захисті. ППО. Для України це буде перемога життя. Це життєво необхідно. Для Росії це буде провал її ключової стратегії – стратегії терору. Що в неї залишиться, окрім цього? Потрібно захистити людей. Потрібна можливість жити й акумулювати економічну активність. Потрібен нормальний експорт. Зерно – це ключ до глобальної продовольчої безпеки. Українське зерно. Потім і металургія. Інші товари нашого експорту. Це економічна основа життя. Нам потрібно, щоб діти могли вчитись у школі, а не онлайн, і щоб люди жили не від тривоги до тривоги, а згідно зі своїм баченням днів, тижнів, а краще – місяців. Коли це станеться, більшість наших людей, які знайшли тимчасовий притулок за кордоном, почнуть повертатися. Мільйони українців! Тих, хто знайшов тимчасовий прихисток за кордоном. Що сильніші ми будемо соціально та економічно, то могутніші будемо й у військовому сенсі. Зможемо забезпечити роботу більшої кількості та потужності оборонних виробництв в Україні. Зможемо суттєво менше залежати від допомоги партнерів. Зможемо дати більше підтримки передовій. Дорогі друзі! Ми маємо виграти зимову битву проти терору. Можемо виграти. А разом з нею – виграти битву за те, як і на чиїх умовах завершиться ця війна. Україна може вистояти. Вистоїть. Втім, важливо вибити зброю з рук нашого ворога. У чому сильні сторони Росії? Якщо чесно, лише в тому, що вони можуть руйнувати життя. Росія більше нічого не здатна робити. Донор безпеки? Ні. Контрибутор розвитку? Ні. Політичний полюс? Ні. Джерело економічного зростання? Ні. Терорист? Так. Єдине! Що загрожує і Україні, і багатьом іншим націям. Треба вибити цей інструмент із рук Росії – інструмент терору. Відповідь – протиповітряна оборона та інші види озброєнь, список яких ми обговоримо і яким моя команда поділиться з вами. І, крім усього іншого, будь ласка, пам’ятайте, що це не лише наблизить справедливе завершення війни для нас, але й триматиме війну якнайдалі від вас, від ваших кордонів і ваших союзників – Альянсу. Ракети й дрони не падатимуть у Румунії, чи Польщі, чи деінде, якщо вони не зможуть подолати захист українського неба. Терористи, як Путін чи ХАМАС, прагнуть тримати в заручниках вільні й демократичні нації. Хочуть влади над тими, хто прагне свободи. Терористи не зміняться. Вони просто повинні програти. А отже, ми повинні перемогти. Ми! Потрібне терпіння для цього. Потрібна стійка й безперервна підтримка для цього. Потрібні правильні кроки. Кроки, які рятують життя. Реально. Життєво необхідні кроки. Та кроки, які посилюють оборону. Масштабно. Протиповітряна оборона обов&#x27;язкова. Я впевнений, що ви мене почули. Дякую за запрошення! Дякую за увагу! І за вашу спільну велику підтримку протягом усіх цих днів, тижнів, місяців повномасштабної війни! Я дякую вам і вашим народам! Слава Україні!</p>
  <div class="source"><a href="https://www.president.gov.ua/news/treba-vibiti-iz-ruk-rosiyi-instrument-teroru-vistup-preziden-86245">https://www.president.gov.ua/news/treba-vibiti-iz-ruk-rosiyi-instrument-teroru-vistup-preziden-86245</a></div>
</article>


<article>
  <h2>Щодня наші воїни та весь народ міцніші – звернення Президента України</h2>
  <div class="badges"><span class="chip">UK</span> <span class="chip">2023-10-11</span></div>
  <p>Бажаю здоров’я, шановні українці, українки! Звіт про нашу роботу в Брюсселі сьогодні. Перше – зустріч у форматі «Рамштайн», наша широка оборонна коаліція, понад 50 країн-учасниць. Міністри оборони, топові військові. Головний наш наголос – це посилення нашої ППО та найбільш важливих інструментів на фронті. Артилерія, далекобійні системи. Вдячний усім партнерам за незмінну готовність допомагати нашій обороні. Міністр оборони України Умєров окреслив партнерам деталі наших пріоритетів. Зустрівся з міністром оборони США Остіном та новим головою Об’єднаного комітету начальників штабів США генералом Брауном. Тривала зустріч, конкретна. Чітко прозвучало, що Америка продовжить сталу та безперервну підтримку України необхідним для нашого захисту. Обговорили, як зараз, перед зимою, посилити наші можливості в захисті від російського терору – дронів і ракет. Вдячний Сполученим Штатам! Була хороша зустріч із Генсеком НАТО Єнсом Столтенбергом. Наші оборонні пріоритети, наша взаємодія з Альянсом. Сьогодні відбулося засідання Ради Україна – НАТО на рівні міністрів оборони, завтра відбудеться засідання міністрів оборони Альянсу. Звичайно, працюємо над подальшою підтримкою наших воїнів, над цілком конкретними речами, зокрема тим постачанням, про яке хлопці говорили мені, коли я був на фронті, відвідував бригади на передовій. Дуже важливо - переговори з Прем’єр-міністром Бельгії – результативна зустріч. Бельгія приєдналася до нашої авіаційної коаліції й надасть Україні F-16. Це потужний крок. Є новий оборонний пакет від Бельгії, у ньому кілька важливих компонентів. Відзначу особливо ракети для ППО. Дякую! Бельгія перша у світі почала конкретне використання заморожених російських активів для компенсації шкоди від російської агресії, і вже наступного року 1 млрд 700 млн євро отримаємо на підтримку нашої оборони та проєкти відбудови. Дуже важливо, і я вдячний Бельгії та особисто пану Прем’єр-міністру Де Кроо. А щодо санкцій проти Росії – ми обговорили запровадження Бельгією та низкою інших впливових країн такої процедури, щоб російські діаманти не постачалися на ринок Європи. Це удар по прибутках Росії. Довгоочікуваний крок стане реальністю. Отже, потужний був день! Бельгіє, дякую! Всі союзники в «Рамштайні» – дякую! Сполучені Штати, я вдячний за лідерство та підтримку! Щодня наші воїни та весь наш народ міцніші. Слава Україні!</p>
  <div class="source"><a href="https://www.president.gov.ua/news/shodnya-nashi-voyini-ta-ves-narod-micnishi-zvernennya-prezid-86269">https://www.president.gov.ua/news/shodnya-nashi-voyini-ta-ves-narod-micnishi-zvernennya-prezid-86269</a></div>
</article>


<article>
  <h2>Від безперервності підтримки залежить стійкість опору – виступ Президента на четвертому засіданні міністерського круглого столу щодо підтримки України в Марракеші</h2>
  <div class="badges"><span class="chip">UK</span> <span class="chip">2023-10-12</span></div>
  <p>Пані та панове! Радий можливості звернутися до вас. Передусім я хотів би згадати жахливе стихійне лихо, яке сталося цієї осені. 8 жовтня був рівно місяць після землетрусу в Марокко, що забрав життя багатьох людей, зруйнував будинки, залишив дітей сиротами. Мої співчуття всім, хто втратив своїх близьких, і моя подяка всім тим, хто допоміг людям врятуватися від стихійного лиха. Ніхто не може зупинити стихійні явища, що сталися на планеті. Але всі ми повинні дбати, аби ще й зла стихія людської природи не знищувала життя та не залишала по собі руїни. І ми мусимо співпрацювати, щоб урятувати від знищення кожен народ, проти якого були відкриті ворота терору чи агресії. Я дякую всім, хто допомагає Україні в захисті від неспровокованої та жорстокої агресії Росії. І я дякую всім, хто допомагає у відбудові України після атак російської артилерії, ракет та іранських безпілотників-убивць. Майже 3 тисячі іранських безпілотників були використані проти нас у війні терору. Українці завжди будуть вдячні кожному лідеру й кожній нації, які нас підтримують. Але, будь ласка, пам’ятайте, що, коли йдеться про захист життя від агресії й терору, один із головних чинників – це безперервність підтримки. Від цього залежить стійкість опору. Коли агресор виходить на траєкторію свого програшу, як вийшла Росія у війні проти нас, він завжди розраховує лише на одне. Він не готовий визнати помилковість рішення про агресію. Він не готовий забратися з чужої землі. Поки що ні. Але цей день настане. І, щоб запобігти цьому, Росія намагається зробити останню ставку – ставку на те, що світ не зможе підтримувати захист життя та свободи нації стільки, скільки потрібно. Зараз ми перебуваємо в точці, коли вирішується, чи агресія й терор знову стануть звичним способом взаємовідносин однієї нації з іншою. Що тоді станеться з нашим світом? Що станеться з дітьми наших народів? Нехай вони дізнаються, що таке освіта, до того, як дізнаються, що таке зброя. І нехай вони дізнаються слово «щастя» раніше, ніж слово «війна». Отже, я пропоную пʼять пунктів. Перший: проти кожного, хто руйнує життя, потрібні такі потужні й справді глобальні санкції, щоб сам руйнівник життя найбільше заплатив за агресію й терор. Дякую всім, хто підтримує Україну санкціями проти Росії. Друге: активи агресора та активи всіх, хто допомагає йому, мають бути конфісковані та спрямовані для компенсації заподіяної шкоди. Вдячний усім, хто веде таку роботу зараз з активами Росії на користь нашої держави. Третє: потрібні реальні гарантії довгострокової фінансової підтримки захисту життя. Стійкість оборони завжди базується на стійкості суспільства. І коли є така підтримка, в агресорів і терористів не буде ілюзій, що вони можуть вистояти й виграти щось для себе. Звичайно, використання коштів має повністю контролюватися та бути підзвітним – саме так, до речі, як це відбувається з коштами для України. Ми використовуємо підтримку за призначенням. Четверте: має бути запроваджений надійний механізм стимулювання приватних інвестицій для нації, яка веде справедливу оборону, зокрема механізм страхування воєнних ризиків та мультиплікації донорського капіталу приватним капіталом. Це те, що завжди підтримає. І пʼятий пункт, цілком традиційний для нашого світу. Це активізація експортно-кредитних агентств та проєктного фінансування, щоб забезпечити реалізацію інвестицій та інфраструктурних проєктів. І коли ми говоримо про все це, важливо почути не лише Україну. Саме це робить Україну стійкою в боротьбі за незалежність і наближає перемогу нашої нації, яка може стати прикладом допомоги для будь-якої іншої вільної нації. Разом ми можемо створити робочу модель того, як зробити світ безпечним від злого елемента людської природи. Дякую за увагу! Дякую за вашу підтримку. Бажаю всім миру! Слава Україні!</p>
  <div class="source"><a href="https://www.president.gov.ua/news/vid-bezperervnosti-pidtrimki-zalezhit-stijkist-oporu-vistup-86277">https://www.president.gov.ua/news/vid-bezperervnosti-pidtrimki-zalezhit-stijkist-oporu-vistup-86277</a></div>
</article>


<article>
  <h2>Нагальне завдання – перевести в цифровий формат увесь облік постачання силам оборони – звернення Президента України</h2>
  <div class="badges"><span class="chip">UK</span> <span class="chip">2023-10-12</span></div>
  <p>Бажаю здоров’я, шановні українці, українки! Головне за сьогодні. Провів Ставку. Як і завжди, командувачі доповіли щодо ситуації на передовій – основні напрямки, гарячі точки. Те, що намагається робити окупант. Наші відповіді. Особлива увага зараз одночасно і Харківщині, і Півдню, і Донеччині, зокрема боям у районі Авдіївки. Вдячний кожному воїну, кожному підрозділу за стійкість. Загалом є за що відзначити 53-тю та 110-ту окремі механізовані бригади, 59-ту окрему мотопіхотну бригаду й нашу потужну «Сімдесятдевʼятку» ДШВ. Лише цими днями й лише воїни цих бригад знищили вже сотні одиниць броньованої техніки окупанта. Звичайно, не можу не відзначити й результати 55-ї окремої артилерійської бригади, яка воює на Запорізькому напрямку. Я дякую вам, воїни! Традиційно влучні. Сьогодні на Ставці говорили, зокрема, про те, як забезпечити для наших воїнів більше саме власних, українських збройних можливостей. Ми вдячні кожному лідеру, кожній державі, які допомагають нам зброєю, технікою, снарядами. І робимо все, щоб постачання було більше. До речі, вчорашній «Рамштайн» цьому допоміг. Але очевидно, що базовий курс держави – це власне виробництво, це своя зброя, техніка, свої снаряди за всіма позиціями, які потрібні для сил оборони. Усе – від ракет і дронів до броньованої техніки та снарядів потрібних калібрів. Мінстратегпром уже представив мені доповіді за кількома напрямами: «броня», ракети, ПТРК. Сьогодні на Ставці була доповідь віцепрем’єра з інновацій щодо РЕБів – радіоелектронної боротьби. Розробляємо комплексну програму з усіх таких напрямів із чіткими термінами та обсягами. Ще одне наше нагальне завдання – перевести у цифровий формат увесь облік постачання силам оборони. Цифровізація дасть чітке розуміння, як забезпечуються наші воїни та де саме утворюються дефіцити і як вони заповнюються. Зокрема, для того, щоб ми могли показати кожному нашому партнеру інформацію щодо кожної поставленої одиниці зброї максимально оперативно. І щоб звіти тут, у Києві, не відрізнялися від реальних фактів на передовій. Була на Ставці й доповідь Служби зовнішньої розвідки щодо ситуації навколо Ізраїлю та загалом у регіоні Близького Сходу. Відстежуємо всю інформацію та підтримуємо контакти з партнерами заради того, щоб не допустити поширення дестабілізації. Ми чітко розуміємо, що єдиний, хто зацікавлений у найгіршому сценарії, – це наш ворог. Я вдячний усім у світі, хто докладає зусиль, щоб регіон Близького Сходу не вибухнув, але й щоб терористи відповіли за скоєне проти Ізраїлю – проти дітей, жінок, проти звичайних людей. Пам’ятаємо й про громадян інших держав, яких терористи захопили в заручники або вбили. Серед загиблих є й українці. Мої співчуття всім, хто втратив рідних! Це надзвичайно важливо – і важливо для усіх у світі, навіть для тих, хто зараз цього поки що не розуміє, – щоб терористи завжди відповідали за принесене ними зло. І ще кілька речей. Є перші санкції від Сполучених Штатів проти тих компаній, які порушували встановлену світом стелю на ціну російської нафти. Дякую за такий санкційний крок. Варто продовжувати тиск, позбавляти Росію можливості здобувати фінанси на агресію завдяки будь-яким енергоресурсам. Є рішення Міжнародного олімпійського комітету, який зупинив членство Олімпійського комітету Росії. Кожен у світі має поважати територіальну цілісність націй і Статут ООН. І якщо хтось там у Росії думає, ніби може ще й спорт та олімпійський рух зробити своєю зброєю, то це точно не вийде. Дякую всім, хто захищає принципи олімпізму. І давно очікуваний нами крок заради історичної правди. Парламентська асамблея Ради Європи визнала Голодомор 32–33 років геноцидом українського народу. Дякую всім членам ПАРЄ, які проголосували за таке визнання. Справедливість завжди сильніша. Дякую всім, хто захищає Україну! Слава нашому міцному народу! Слава Україні!</p>
  <div class="source"><a href="https://www.president.gov.ua/news/nagalne-zavdannya-perevesti-v-cifrovij-format-uves-oblik-pos-86293">https://www.president.gov.ua/news/nagalne-zavdannya-perevesti-v-cifrovij-format-uves-oblik-pos-86293</a></div>
</article>


<article>
  <h2>Нам потрібна надійна геополітична стабільність у Європі та на всьому євроатлантичному просторі – звернення Президента України до лідерів країн спільноти Joint Expeditionary Force</h2>
  <div class="badges"><span class="chip">UK</span> <span class="chip">2023-10-13</span></div>
  <p>Ульфе, пане Прем’єр-міністре! Я бачу Ріші, я бачу Метте, вибачте, що я не можу бачити всіх, але я щасливий і знаю, що всі ви та ваші країни з нами. Дуже дякую за весь цей час, що ви підтримували й підтримуєте нас. Дорогі колеги! Радий вітати вас! І радий, що цей формат співпраці – Об’єднані експедиційні сили – функціонує та стає міцнішим. Зараз час саме колективних зусиль. Це не означає, що спроможності будь-якої нації окремо занадто малі. Це означає, що завдання, яке стоїть перед нами, занадто велике. Нам потрібна надійна геополітична стабільність у Європі та – ширше – в усьому євроатлантичному просторі. Заради цього ми потребуємо нових колективних форм співпраці й посилення наявних. Бо ми бачимо, якими можуть бути сучасні агресії та терористичні напади. Якщо ворог свободи має значні ресурси й безмежний цинізм, як Росія, як ХАМАС, як інші терористи, то вільним націям потрібен справді повномасштабний захист. Швидкий, максимально гнучкий, не обмежений застарілими процедурами й такий, що може підтримуватися безперервно – стільки, скільки потрібно. У нашому євроатлантичному просторі є НАТО. Передусім. Утім, не всі демократичні нації залучені до цієї форми захисту. Саме тому Україна на шляху до НАТО розробляє систему безпекових гарантій. І я дякую тим із вас, хто приєднався до цієї роботи з нами. Геополітична стабільність – це основний елемент усіх інших форм стабільності. Чи може нація самотужки гарантувати геополітичну стабільність для себе? Точно ні. Чи може зробити це головний Альянс, що існує на нашому континенті, – НАТО? Так, але якщо його учасники вміють бути союзниками. Регіональні формати взаємодії дають саме таку практику – уміння бути союзниками. У тій чи іншій сфері. На тій чи іншій історичній дистанції. Уміння бути союзниками не дається легко. Це не приходить автоматично. Це не результат формального рішення про приєднання до Альянсу. Це повсякденна співпраця. Це й наші коаліції – оборонні коаліції, які допомагають захисту від Росії. Спроможності великих альянсів зростають на ґрунті змістовної локальної співпраці. Зараз ми працюємо над тим, щоб створити нові формати взаємодії й посилити наявні в нашому регіоні – Чорноморському регіоні. Я був із візитом у Бухаресті, і на зустрічі з Президентом Йоханнісом ми домовилися, що відносини між нашими державами – Україною та Румунією – заслуговують рівня стратегічного партнерства. Продуктивно працюємо й у трикутнику Україна – Молдова – Румунія. Зокрема, у логістичній взаємодії – для експорту продовольства, виробленого в Україні, яке є критично важливим для продовольчої безпеки світу. Це те, що має потенціал і для енергетики наших країн, для енергетичної незалежності від Росії. Маємо й спільне розуміння безпекових викликів. Україна має надзвичайно вагому співпрацю з Болгарією та Туреччиною. Ми всі повинні пам’ятати, що спільна безпека та розвиток економіки, інфраструктури в регіоні Чорного моря – це один із ключів до геополітичної стабільності всієї нашої Європи. Нові безпекові перспективи з’являться і завдяки змінам у сусідньому з Чорноморським регіоні Південного Кавказу. Це додасть потенціалу нашій спільній безпеці тут, у нашій частині Європи. Особливо коли завдяки нашому захисту від агресії Росії відкриються нові перспективи для Грузії відновити свою територіальну цілісність. Усі ми зараз – на історичному повороті. Варіантів лише два: або терористичній Росії вдасться зламати свободу, і тоді всім нашим континентом пошириться зона геополітичної нестабільності, яка існує на сході Європи, або завдяки багатьом рівням та форматам співпраці, зокрема регіональним, завдяки нашому спільному захисту свободи, Росія програє в цьому протистоянні. І коли вона програє, як наслідок, буде реалізовано історичний шанс на геополітичну стабільність по всій лінії від Скандинавії через Мінськ і Київ до Південного Кавказу. Чи був такий шанс у попередніх поколінь? Чесно, не було. Бо Росія завжди залишала собі потенціал для дестабілізації. Але зараз у нас із вами є. І ми маємо його реалізувати. Впевнений, реалізуємо. Дорогі лідери! Зараз, перед зимою, усім нам варто зосередитися насамперед на гібридних терористичних загрозах від Росії. Ми бачили торік, на що Кремль робив ставку, а саме – на удари по енергетичній інфраструктурі, щоб знищити основу сучасного життя. Передбачаємо, що цієї зими Росія спробує повторити свою тактику терору, тільки в більшому масштабі. Важливо зараз бути готовими до будь-яких терактів, до будь-яких дій Росії. Ми повинні витримати цю битву. Протиповітряна оборона, а саме захист наших міст, нашої енергетичної інфраструктури та експортних коридорів у Чорному морі – ключове у перемозі в зимовій битві для України. І я дякую тим із вас, хто допоміг усім нам захищати наше небо від російських ракет, дронів та від російської авіації. Кремль повинен почати звикати до своїх програшів. І, зокрема, програш другої зими, програш його енергетичного терору однозначно додасть сили всім нам. І вести Росію програшами далі буде простіше. Але для цього треба ще разом попрацювати – набагато більше! І на глобальному рівні, і на регіональних рівнях, і, звичайно, у двосторонньому співробітництві. Так, щоб після цієї зими ми з вами змогли зафіксувати: на основі нашої з вами співпраці поступово зростає наша спільна перемога, і завдяки їй наближається утвердження на всьому великому сході Європи геополітичної стабільності. Реальної, надійної. І це буде. Дякую вам за підтримку, за запрошення, дякую за все! Слава Україні!</p>
  <div class="source"><a href="https://www.president.gov.ua/news/nam-potribna-nadijna-geopolitichna-stabilnist-u-yevropi-ta-n-86329">https://www.president.gov.ua/news/nam-potribna-nadijna-geopolitichna-stabilnist-u-yevropi-ta-n-86329</a></div>
</article>


<article>
  <h2>Коли терор розповзається, важливо, щоб світ давав однозначний сигнал, що захист від терору ніде не ослабне – звернення Президента України</h2>
  <div class="badges"><span class="chip">UK</span> <span class="chip">2023-10-14</span></div>
  <p>Бажаю здоров’я, шановні українці, українки! Завершується цей тиждень, тиждень ППО для України, тиждень посилення. Перед зимою це ключовий пріоритет. І саме час подякувати партнерам за нові рішення про підтримку. Рішення цього тижня. Нідерланди – перемовини з Марком Рютте в Одесі, рішення про додаткові ракети для «петріотів», підтримка наших наземних операцій і морських експортних коридорів. Є й оборонний пакет, про який було оголошено на «Рамштайні». Дуже дякую! Є пакети від Іспанії, пакети від Британії. Норвегія, Фінляндія – дякую. Німеччина. Спільний оборонний пакет Чехії та наших друзів із Данії. Дякую всім лідерам за виконання наших із ними домовленостей! Окрім додаткових ракет для ППО, будуть і нові пускові установки – працюємо над різними видами систем. Будуть запасні частини для систем, що вже Україна використовує. Звичайно, буде й артилерія – снаряди передусім. Безпілотники. Бронетехніка. Всі лідери, які нам допомагають, повністю поінформовані щодо актуальної ситуації на полі бою. Світ розуміє, до чого готується Росія та які терористичні ходи може планувати. Знаємо й те, як відповідати окупанту. І будемо відповідати потужно. Перед засіданням «Рамштайну» в Брюсселі була хороша, дуже потрібна зустріч із міністром Остіном та новим очільником американських військових генералом Брауном. Чітке підтвердження підтримки України, чітка готовність разом посилювати наші дії та продовжувати тиснути на окупанта і восени, і зимою. І, до речі, Сполучені Штати на «Рамштайні» оголосили про своє співголовування в коаліції F-16 разом із Нідерландами та Данією. Важливе рішення, дуже дякую! Відмінні переговори відбулися з урядом Бельгії. Ми вдячні за приєднання Бельгії до нашої коаліції F-16, за лідерство у використанні заморожених російських активів. Це справді потрібний крок – саме Бельгія стала першою країною, яка спрямує Україні кошти, що згенеровані російськими активами. Ми працюємо з іншими країнами ЄС, всього світу, щоб вони використовували кошти агресора саме так, як це буде справедливо, – на захист від агресії. Окремо я хочу відзначити конференцію в Хорватії, яка відбулася цього тижня, – щодо гуманітарного розмінування. Майже третина нашої території – під небезпекою через міни, снаряди, які не розірвались. Очевидно, що потрібна глобальна підтримка очищення нашої землі від російських мін. І зараз у Хорватії були учасники конференції – і саме щодо цієї проблеми – понад 40 країн та міжнародних організацій. Є нові рішення про підтримку в розмінуванні. Я дякую кожній країні, яка долучилась! У час, коли терор розповзається світом, важливо, щоб світ давав максимально однозначний сигнал, що захист від терору ніде не ослабне. Звичайно, наші воїни. На всіх напрямках, де зараз особливо гаряче. Авдіївка, Мар’їнка, інші ключові точки Донеччини. Кліщіївка, Курдюмівка, Андріївка. Старомайорське. Звичайно, Куп’янський напрямок. Запорізька область – Оріхів, Роботине, Вербове, Новопрокопівка. Дякую всім, хто тримає позиції, знищує російські війська. Кожен день цих битв – це життя. Життя, які віддаються заради нашої держави. І це життя всієї України, яке рятується щодня, щоночі кожним успішним боєм. Це так важливо! Слава вам, воїни! Слава нашому народу! І дякую всім у світі, хто нам допомагає! Слава Україні!</p>
  <div class="source"><a href="https://www.president.gov.ua/news/koli-teror-rozpovzayetsya-vazhlivo-shob-svit-davav-odnoznach-86377">https://www.president.gov.ua/news/koli-teror-rozpovzayetsya-vazhlivo-shob-svit-davav-odnoznach-86377</a></div>
</article>


<article>
  <h2>Кожен повинен виконати свою частину захисної роботи, щоб російський терор цієї зими не зупинив Україну – звернення Президента</h2>
  <div class="badges"><span class="chip">UK</span> <span class="chip">2023-10-15</span></div>
  <p>Бажаю здоров’я, шановні українці, українки! Кілька важливих речей за цей день. Увесь день енергетики, рятувальники працюють дуже активно на Херсонщині, а також у Донецькій області – ліквідовують наслідки ударів по енергообʼєктах. Зокрема, у Херсоні сьогодні були відключення через російські бомби. Наші ремонтні бригади роблять усе можливе – станом на зараз у Херсоні відновлене постачання електрики й майже в усьому місті водопостачання, крім десяти будинків у Таврійському мікрорайоні. Щодо цих будинків – ремонтні роботи мають завершитися завтра. Ми маємо бути свідомі, що таких російських ударів із наближенням зими стане більше – по об’єктах генерації, по мережі. До цього треба бути готовими. Ми максимально посилимо ППО – так, як це реально в наявних умовах. Навіть більш ніж реально: ми домовляємося з партнерами про такі кроки в захисті, які раніше не застосовувались. Але, крім цього, багато буде залежати від готовності місцевої влади, зокрема в містах, від підготовчої роботи енергетичних компаній та операторів зв’язку. Кожен повинен виконати свою частину захисної роботи, щоб російський терор цієї зими не зупинив Україну. Так само як на полі бою, в усіх сферах ми маємо бути максимально стійкими та міцними. У графіку на тиждень є нові зустрічі, нові розмови з партнерами щодо посилення України, нашого захисту. Будемо працювати й над тим, щоб відбудова в Україні стала активнішою. Ми готуємо й нові наші кроки, щоб у наявній безпековій ситуації у світі увага до України зберігалася на достатньому рівні. Українські дипломати, розвідка, сили безпеки продовжують працювати для допомоги нашим громадянам, які опинилися на Близькому Сході: в Ізраїлі та на території сектору Газа. Триває евакуація українців з Ізраїлю: уже понад 200 людей вивезли до Румунії, переважно жінок і дітей. Готуються нові рейси. Відомо про майже 260 наших людей, які зараз перебувають у секторі Газа. Наразі виїзд звідти заблокований для громадян усіх країн, але ми працюємо з партнерами, щоб евакуювати наших громадян. Українські дипломати готові допомогти кожному нашому громадянину, який цього потребує. Тому ще раз звертаюся до всіх українців та українок, які можуть перебувати за кордоном, потребувати допомоги: у будь-який час і в будь-який спосіб звертайтеся до наших дипломатичних представництв за кордоном. І ще одне. Щодня наші міста й села в прикордонних із Росією областях і вздовж лінії фронту зазнають терористичних ударів окупанта. І щодня там надається допомога нашим людям – це дуже важливо. Хоч би що відбувалось, українці дбають одне про одного, і держава залишається функціональною. Україну не здолати, бо не здолати наших людей. І будь ласка, підтримуйте й дякуйте всім, хто працює заради людей, хто захищає життя. Наші рятувальники, лікарі, медичні сестрички й медичні брати, наші волонтери, поліцейські, працівники комунальних служб, енергетики – ті, без кого не було б нормального життя. Усі, усі важливі. Усі заслуговують на вдячність. Я хочу сьогодні особливо відзначити пожежних, зокрема на Донеччині, у Покровську. Володимир Журбенко, майор служби цивільного захисту. Я дякую вам! Бахмутський район – Роман Ломакін, командир відділення пожежно-рятувальної частини в місті Торецьку. Дякую! Наша Херсонщина – Андрій Дяченко, капітан служби цивільного захисту, і Владислав Перезва, сержант служби цивільного захисту. Я дякую вам, хлопці! Наша Запорізька область – сержанти служби цивільного захисту Сергій Кліманський та Андрій Лоцман. Дякую! І всі, всі, всі наші воїни. Кожен і кожна, хто зараз у бою та на бойових постах, на бойових завданнях. Хто рятує наших військових після поранень. Хто тренує. Хто ремонтує техніку, забезпечує діяльність наших бойових бригад. Від Харківщини до Херсонщини. Це й Купʼянськ, це позиції на донецьких напрямках. Це Авдіївка. Я дякую, хлопці, за вашу міцність і за дуже значне знищення окупанта! Це наша Марʼїнка. Напрямки на Запоріжжі. Дякую всім, хто б’ється заради нашої держави й людей! Слава нашому могутньому народу! Україна вміє бути сильною. І ми вистоїмо, маємо вистояти й перемогти. Так і буде. Слава Україні!</p>
  <div class="source"><a href="https://www.president.gov.ua/news/kozhen-povinen-vikonati-svoyu-chastinu-zahisnoyi-roboti-shob-86381">https://www.president.gov.ua/news/kozhen-povinen-vikonati-svoyu-chastinu-zahisnoyi-roboti-shob-86381</a></div>
</article>


<article>
  <h2>Працюємо, щоб дати нашим воїнам більше ППО, більше захисту містам, щоб у них зберігалося життя – звернення Президента України</h2>
  <div class="badges"><span class="chip">UK</span> <span class="chip">2023-10-16</span></div>
  <p>Бажаю здоров’я, шановні українці, українки! Насичений був день. Важливо, що саме сьогодні – і це вже 600-й день повномасштабної війни – з візитом в Україну прибула спеціальна представниця Президента США з питань відновлення нашої країни Пенні Пріцкер. Важливий сигнал – такий візит у такий день. Хороша зустріч. Ми встигли обговорити всі ті питання, які прямо впливають на життя в Україні. Захист нашої енергетики, особливо цієї зими. Макрофінансову підтримку. Відбудову. Захист інвестицій від ризиків війни. Залучення приватного бізнесу. Кожен із таких напрямів – це елементи загальної конструкції. Конструкції, що забезпечує нормальне життя для наших людей, наших міст. Настільки, наскільки це можливо зараз. Ми працюємо максимально, щоб дати нашим воїнам більше ППО. Дати більше захисту містам, щоб у них зберігалося життя, зокрема життя економічне. Плюс розвиток наших виробництв, зокрема оборонних виробництв. Усе це разом зберігає нашу стійкість. Усе це разом додає Україні сили. І я вдячний кожному з наших партнерів – усім, хто допомагає. Усім, чиї програми підтримки довгострокові. Усім, хто розуміє, що це – марафон, і в марафоні треба увесь час тримати правильний темп, розраховувати сили й бачити, чітко бачити, що завершенням дистанції має бути перемога. Провів сьогодні кілька телефонних переговорів. З Президентом Фінляндії та з Прем’єр-міністром Канади. Ситуація на полі бою. Підтримка нашої оборони. Формула миру. Продовжуємо готувати нову зустріч у форматі радників з питань національної безпеки. Я вдячний і пану Президенту Фінляндії, і пану Прем’єр-міністру Канади за незмінну та принципову увагу до України, за щиру віру в Україну та в наших людей. Обговорили також ситуацію на Близькому Сході. Недопущення більшої ескалації. Та допомогу людям, захист людей. Важливо, щоб те, що є на Близькому Сході, не переросло в іще більшу катастрофу. І наші воїни. Вдячність щодня. Воїни 110-ї окремої механізованої бригади, «Сімдесятдевʼятка» ДШВ, артилеристи 55-ї бригади. Дякую, хлопці, за вашу потужність! За саме таке знищення російських окупантів, яке потрібне Україні. А ще – десантники 82-ї окремої бригади та воїни 148-ї окремої артилерійської бригади ДШВ. Я дякую вам за відвагу та вашу ефективність у наступальних діях. Кожен наш крок важливий. Кожна ворожа втрата має сенс. Дякую! І окремо – наша розвідка. Бійці спецпідрозділу «Кракен» ГУР МО, які ведуть оборону в районі Купʼянська. Дякую, хлопці! Дякую за вашу міцність, за результативність! Слава всім нашим воїнам! Сьогодні я підписав нові укази про відзначення воїнів державними нагородами. За увесь час цієї війни – повномасштабної війни – вже понад 60 тисяч українців і українок були нагороджені за участь у боях заради держави. Це справді повномасштабна сміливість. Відвага, чиє коріння – у характері нашого народу. В характері, який не здається. В характері, який переможе. Обовʼязково. Слава Україні!</p>
  <div class="source"><a href="https://www.president.gov.ua/news/pracyuyemo-shob-dati-nashim-voyinam-bilshe-ppo-bilshe-zahist-86393">https://www.president.gov.ua/news/pracyuyemo-shob-dati-nashim-voyinam-bilshe-ppo-bilshe-zahist-86393</a></div>
</article>


<article>
  <h2>Маємо результат у нашому просуванні вперед – звернення Президента України за підсумками засідання Ставки</h2>
  <div class="badges"><span class="chip">UK</span> <span class="chip">2023-10-17</span></div>
  <p>Бажаю здоровʼя, шановні українці, українки! Провів засідання Ставки. Важливі доповіді командувачів. Дякую кожному воїну, кожній нашій бригаді, які міцно тримають позиції. Авдіївка, Бахмутський напрямок, Марʼїнка, Шахтарський напрямок. І Купʼянськ, і Запорізький напрямок. Молодці, хлопці! Дякую тим, хто потужно знищує логістику та бази окупантів на нашій землі. Є результати. Я дякую деяким нашим партнерам – ефективна зброя, як ми й домовлялися. Маємо результат в нашому просуванні вперед, результат штурмових дій наших хлопців, і це ключові новини нашої держави. Щодня, щотижня Україна саме потребує таких результатів. Щодня, щотижня треба зберігати ініціативу. Я дякую всім, хто саме так діє – кожен пройдений кілометр, кожна подолана лінія оборони окупанта – усе це має значення. Постійність наших результатів – це постійність підтримки України світом. Була доповідь на Ставці щодо захисту берегів Чорного моря, Дунайського регіону. Захист людей. Захист портів. Захист нашого експорту. Вдячний усім, хто працює заради цього. Окремо обговорили міжнародну політику, наявні зміни. Урядовці доповідали, розвідка також. Викликів багато. Але хоч би якими були загрози, наша відповідь – це наша сила. Наша єдність. Захищати Україну та державні інтереси, бути в обороні або з обороною. Допомагати. Дбати про тих, хто поруч. Знайти своє місце у спільній роботі народу – це важливо. Обовʼязково переможемо! Слава Україні!</p>
  <div class="source"><a href="https://www.president.gov.ua/news/mayemo-rezultat-u-nashomu-prosuvanni-vpered-zvernennya-prezi-86401">https://www.president.gov.ua/news/mayemo-rezultat-u-nashomu-prosuvanni-vpered-zvernennya-prezi-86401</a></div>
</article>


<article>
  <h2>Наше завдання незмінне – цього року бути готовими відкрити переговори щодо членства України в ЄС – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-17</span></div>
  <p>Бажаю здоровʼя, шановні українці, українки! Звіт за цей день. Насичений день. Ставка. Ключові воєнні та зовнішньополітичні питання. Нарада з керівником ГУР. Тривала. Щодо ключових ризиків. Відповідаємо на кожен ризик, на кожну загрозу. Потужно відповідаємо. Міністр фінансів Марченко поінформував про зустрічі та перемовини з керівниками міжнародних фінансових інституцій. Нещодавно відбулися щорічні збори МВФ та Світового банку. Важлива увага до України. І важливий висновок, який є в багатьох партнерів, у різних лідерів та інституцій: глобальна стабільність, глобальна безпека, розвиток світової економіки прямо повʼязані з тим, що російська агресія проти України повинна завершитися, завершитися справедливо – відновленням міжнародного порядку, повною силою міжнародного права. Сьогодні є необхідне рішення Верховної Ради України – необхідне для початку переговорів із Євросоюзом. Закон про політично значущих осіб – politically exposed persons – ухвалено. Очікую текст закону на підпис. Завдання наше незмінне – цього року бути готовими відкрити переговори щодо членства України в ЄС. Українську частину роботи для цього виконуємо і виконаємо. Політичне рішення про початок перемовин очікуємо від лідерів країн Євросоюзу. Провів підсумкову нараду щодо роботи Конгресу місцевих та регіональних влад України в цьому році. Це важливий і результативний майданчик прямої комунікації з громадами та розв&#x27;язання нагальних питань, які є в регіонах, взаємодії місцевої влади з усіма структурами центральної влади, з урядом, а також Верховною Радою. Я вдячний усім, хто активно працює в межах Конгресу. Зокрема, щодо того, що стосується відновлення та підготовки до зими. Але, звичайно, роботу Конгресу варто розширити й на більший спектр питань – і щодо соціальної сфери, і щодо звʼязку, і щодо створення робочих місць, і щодо багатьох-багатьох інших речей, які важливі людям по всій країні. І фронт. Воїни. Наші бригади. 54-та окрема механізована бригада, 68-ма окрема єгерська бригада, 25-та окрема повітрянодесантна бригада – це Лиманський напрямок. І Соледарський напрямок: 92-га окрема штурмова бригада та 93-тя окрема механізована бригада «Холодний Яр». Дякую вам, воїни! Дякую всім, хто воює й працює заради України! Дякую всім, хто допомагає! І сьогодні особлива вдячність Сполученим Штатам. Наші домовленості з Президентом Байденом виконуються. Виконуються дуже влучно – «атакамси» себе показали. Слава Україні!</p>
  <div class="source"><a href="https://www.president.gov.ua/news/nashe-zavdannya-nezminne-cogo-roku-buti-gotovimi-vidkriti-pe-86413">https://www.president.gov.ua/news/nashe-zavdannya-nezminne-cogo-roku-buti-gotovimi-vidkriti-pe-86413</a></div>
</article>


<article>
  <h2>Міністр оборони представив програму дій; уже є перші кроки для розв’язання питань, які порушували військові – звернення Президента України</h2>
  <div class="badges"><span class="chip">UK</span> <span class="chip">2023-10-18</span></div>
  <p>Дорогі українці, українки! У Запоріжжі весь день тривають рятувальні роботи на місці влучання російської ракети. Частина звичайного житлового будинку зруйнована – поверхи з третього по п’ятий в одному з під’їздів. Станом на цей час відомо про загибель пʼяти людей. Мої співчуття рідним і близьким. Іще пʼять людей травмовані, їм надається необхідна допомога. Я вдячний усім, хто працює на місці та підтримує людей: ДСНС, медичні працівники, наша поліція, комунальні служби. І я дякую всім нашим воїнам, які завдають ударів окупанту й цим повертають Україні справедливість. Це фундамент існування нашої держави – знищувати ворога й цим захищати людей. Що успішніші будуть наші воїни, що більше руху вперед буде на фронті, що більш принципових втрат зазнаватимуть російські війська, то швидше ми зможемо повернути безпеку всім нашим містам і селам. Кожній громаді – від Сумщини до Запорізької області, від Оріхова до кожного іншого міста нашої держави. Сьогодні я провів важливі телефонні розмови з Прем’єр-міністром Норвегії та Президентом Франції. Зокрема, про те, що відбувається на полі бою, про підтримку наших воїнів, про оборонну співпрацю, про роботу «зернових коридорів» у Чорному морі. Це важливо не лише для нашої держави, а й для всього світу, для глобальної стабільності. Особлива увага, звичайно, – посиленню ППО та наших далекобійних можливостей, нашої міцності на морі. Також обговорили з Прем’єр-міністром Норвегії початок роботи щодо безпекових гарантій на основі відповідної декларації з «Великою сімкою». Запросив Норвегію взяти участь у наступній зустрічі щодо Формули миру. З Президентом Франції обговорили подальшу співпрацю на рівні ЄС – і політичну роботу для відкриття переговорів щодо членства, і макрофін для України. Запросив і Норвегію, і Францію взяти участь у нашому саміті щодо продовольчої безпеки та гуманітарної ініціативи «Зерно з України», який відбудеться наступного місяця. Важливо, що збігаються наші оцінки ситуації на Близькому Сході. Обговорив це і з Еммануелем, і з паном Прем’єр-міністром Норвегії. Це принципова річ – не допустити будь-якої подальшої ескалації на Близькому Сході та зберегти якомога більше життів. Усі сторони повинні дбати про цивільних людей – про жінок і дітей, які опинилися в зоні бойових дій та обстрілів. Це буде один із найгірших сценаріїв, якщо кількість жертв буде знову й знову збільшуватися. І треба не допустити такого сценарію. Провів зустріч із делегацією уряду Румунії. Сьогодні відбулося спільне засідання урядів наших держав. Це ще один вагомий крок до стратегічного партнерства між Україною та Румунією. Наша співпраця, наші формати взаємодії – це нова сила для всього регіону Чорного моря. Для безпеки, для економічного розвитку, для будівництва нової інфраструктури. І я вдячний нашим румунським партнерам за реальну змістовність спільної роботи. І ще з важливого за сьогодні. Я провів нараду з міністром оборони України – він представив свою команду, свою програму. Склад міністерства оновлено. Вже є й перші кроки для розв’язання тих питань, про які говорили військові. Зменшувати бюрократію, спрощувати документообіг, всі процедури, вивільняти час командирів на бойову роботу замість паперової. Буде більше цифровізації та чіткості в постачанні у війська. Має бути більше готовності й для зворотного зв’язку з військовими та подолання накопичених проблем. Я дякую всім у державній системі, хто працює заради інтересів України, щоб результат був щодня. Кожен день – більше сили для України. Слава всім, хто захищає нашу державу! Слава нашому міцному народу! Слава Україні!</p>
  <div class="source"><a href="https://www.president.gov.ua/news/ministr-oboroni-predstaviv-programu-dij-uzhe-ye-pershi-kroki-86433">https://www.president.gov.ua/news/ministr-oboroni-predstaviv-programu-dij-uzhe-ye-pershi-kroki-86433</a></div>
</article>


<article>
  <h2>Вдячний США за лідерство, яке допомагає єднати світ заради захисту життя – звернення Президента України</h2>
  <div class="badges"><span class="chip">UK</span> <span class="chip">2023-10-19</span></div>
  <p>Бажаю здоров’я, шановні українці, українки! Щойно завершив розмову з Президентом США Байденом. Як завжди, змістовна розмова – союзницька. Сильний сигнал підтримки – стільки, скільки потрібно, щоб перемогти. Я вдячний Президенту Байдену, Конгресу – обом партіям – та всьому американському народу за потужну допомогу й за лідерство – лідерство, яке допомагає єднати світ заради захисту життя та міжнародного порядку, заснованого на правилах. Українці знають, наскільки важлива міцна єдність у захисті від терору, від агресії. Єдність тут, у нашій країні. Єдність у країнах-партнерах, зокрема в Америці. Єдність світу. Ми обговорили подальші спільні кроки в захисті свободи. Обговорили оборонну підтримку, серед іншого те, що «атакамси» можуть допомогти нам прискорити звільнення України від окупанта. Звичайно, ми говорили й про збереження допомоги Україні наступного року – про вагомий пакет підтримки для нашої держави. Америка буде підтримувати імплементацію Формули миру, і я поінформував Президента Байдена про наступну велику міжнародну зустріч щодо Формули миру, яка відбудеться на Мальті цього місяця. Я запитав у Президента Байдена про його візит у регіон Близького Сходу та про його погляд на подальший розвиток ситуації. Однаково сприймаємо той факт, що треба уникнути подальшої дестабілізації та розпалення війни ще й у цьому регіоні світу. Українці та американці – ми співчуваємо всім жертвам трагічних подій. Україна готова працювати разом і з Америкою, і з усіма партнерами заради того, щоб стабілізувати ситуацію та врятувати якомога більше життів. Сьогодні ж говорив із Генсеком ООН Гутеррішем. Про те, як інституції ООН можуть допомогти нашій країні, нашим людям упродовж зими. Говорили й про продовольчу безпеку – про маршрути експорту продовольства з України в Чорному морі, про необхідність захисту для українських портів від російських терористичних ударів. Запросив пана Генерального секретаря на продовольчий саміт – саміт нашої гуманітарної ініціативи «Зерно з України», який відбудеться в листопаді. Я відзначив і активну участь ООН у глобальних зусиллях щодо Формули миру та готовність надіслати представника ООН на наступну зустріч у форматі радників. Звичайно, ми обговорили й ситуацію в Ізраїлі, у Палестині, загалом на Близькому Сході. Увесь світ має бути консолідований, щоб у кожному регіоні світу – усюди на землі – панував мир. І хоч би що відбувалося, всі сторони повинні дбати про те, щоб звичайні цивільні люди отримували необхідну допомогу та могли врятуватися від бойових дій. Будь-які форми терору та розпалювання війни неприпустимі. Ще одне. Сьогодні я почав цей день із робочої поїздки містами Київської області – тими містами й селами, які постраждали від російської окупації. Вдячний усім, хто працює над відновленням усього того, що було зруйноване окупантом. Україна не залишилася наодинці – нам допомагають і уряди різних країн, і благодійники. Звичайно, треба зробити дуже багато – дуже багато відбудувати, поновити, аби в Україні не залишилося жодної руїни. Але вся ця робота заснована на одному – на щирості сердець людей, які з нами, які так само цінують життя, і свободу, і сміливість, як ми в Україні. Я вірю, що саме таких людей у світі більшість. І треба й надалі робити все можливе й неможливе, щоб світова більшість була з Україною. Слава всім, хто б’ється й працює заради України, заради свободи! Я дякую всім, хто нам допомагає! Слава Україні!</p>
  <div class="source"><a href="https://www.president.gov.ua/news/vdyachnij-ssha-za-liderstvo-yake-dopomagaye-yednati-svit-zar-86465">https://www.president.gov.ua/news/vdyachnij-ssha-za-liderstvo-yake-dopomagaye-yednati-svit-zar-86465</a></div>
</article>


<article>
  <h2>Цими днями російські втрати справді вражають, і саме такі втрати окупанта потрібні Україні – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-20</span></div>
  <p>Бажаю здоровʼя, шановні українці, українки! Сьогодні разом із командою на Херсонщині, у Миколаєві. Багато завдань. Нарада з військовими – Головком Залужний, керівник Генштабу Шаптала, командувач ОСУВ «Одеса» Гнатов та командувач морської піхоти Содоль, керівник Держприкордонної служби генерал Дейнеко. Особливий формат, вузьке коло. Щодо ситуації в Херсоні та області, загалом на півдні, а також на Донеччині – передусім Авдіївка. Я дякую всім нашим хлопцям, які потужно тримають оборону й день за днем знищують окупанта. Цими днями російські втрати справді вражають, і саме такі втрати окупанта потрібні Україні. Обговорили також Куп’янський напрямок на Харківщині. Провів нараду в Миколаєві – керівники області, міста, військові, правоохоронці – щодо захисту регіону, нашої інфраструктури, наших портів, коридорів у Чорному морі. Проаналізували й соціальні питання, які важливі для Миколаєва та міст і сіл області: енергетика, забезпечення теплом, водопостачання в Миколаїв та область, якість води, яка дається місту, соціальна підтримка людей, економічна робота. Все те, що справді потребує уваги на всіх рівнях влади. Особливо я вдячний Данії за дієву підтримку Миколаєва, за щиру допомогу місту – саме так, як ми домовлялися з пані Премʼєр-міністеркою Фредеріксен. Відвідав наших воїнів у шпиталі Миколаєва, які проходять лікування після бойових поранень. Подякував їм за силу та подякував лікарям – за відданість своїй справі. Важлива доповідь обласного керівника СБУ щодо захисту Миколаєва та області від диверсійної активності Росії й колаборантів. Вдячний за вашу роботу, хлопці! Окрема увага – захисту неба від російських бомб і ракет. Працюємо, щоб посилити ППО. Я дякую всім у світі, хто допомагає. Зокрема, говорив з Олафом Шольцом – і щодо ППО. Разом працюємо, щоб «петріоти» в руках українських воїнів могли робити більше вже цієї зими. Запросив Німеччину взяти участь у зустрічі радників щодо Формули миру, яку готуємо наприкінці жовтня. Обговорили з канцлером і ситуацію на Близькому Сході. Я дякую Олафу, що наші домовленості чітко виконуються. Дуже вагома, навіть історична промова була в Президента Байдена. Вчора ми з ним говорили – хороша розмова. Тепер є його звернення – сильне, вчасне, таке, що справді додає впевненості. Дякую за незмінність підтримки України. Демократичний світ розуміє, наскільки важлива стійкість України для свободи всіх вільних народів. І не лише у Європі. Можемо подолати всі загрози. Надихає й промова Президентки Єврокомісії Урсули фон дер Ляєн – напередодні. Вдячний пані Президентці за чіткий заклик прискорити шлях України до перемоги. І до всіх у Європі, у вільному світі – бути єдиними максимально стільки, скільки потрібно для перемоги над терористами, які прагнуть знищити наші держави, наше життя. Європа має перемогти, а не ті, хто намагається перетворити наше життя на руїни. І ще одне. Сьогодні – 20 років розвідці прикордонної служби України. Героїчні воїни. Мав честь сьогодні привітати їх, відзначити державними нагородами. Провів окрему нараду з прикордонниками щодо тих завдань, які вони виконують, виконують ефективно. І я гордий тим, що прикордонна служба України, її підрозділи стають тільки сильнішими. Слава всім вам, воїни! Слава нашому міцному народу! Дякую вам, Херсоне, Миколаєве, за сьогоднішній день. Слава Україні!</p>
  <div class="source"><a href="https://www.president.gov.ua/news/cimi-dnyami-rosijski-vtrati-spravdi-vrazhayut-i-same-taki-vt-86493">https://www.president.gov.ua/news/cimi-dnyami-rosijski-vtrati-spravdi-vrazhayut-i-same-taki-vt-86493</a></div>
</article>


<article>
  <h2>Наші воїни зробили цей тиждень дуже потужним для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-21</span></div>
  <p>Бажаю здоровʼя, шановні українці, українки! Наша активна міжнародна робота жодного дня не припиняється. Сьогодні я говорив із Президентом Туреччини Ердоганом, і це девʼята міжнародна розмова за цей тиждень. Уже говорив із Президентом Фінляндії, з Премʼєр-міністром Канади, з Президентом Південної Африки, з Премʼєр-міністром Норвегії, також з Президентом Франції, з Генеральним секретарем ООН, з Президентом США, з Канцлером Німеччини. Головне в усіх цих переговорах – захистити життя й людей, мирних людей, не дати дестабілізації поширитися ще й іншими регіонами світу, не дати змарнувати нашу роботу з консолідації світової більшості заради міжнародного права. Я вдячний усім лідерам за підтримку та усвідомлення, що зараз час для максимально енергійної спільної роботи. З Президентом Ердоганом обговорили і ситуацію в нашому Чорноморському регіоні, агресію проти України, агресію проти глобальної безпеки, і ситуацію на Близькому Сході. І дуже важливо захистити мирних людей, дуже важливо не допустити розгортання нових масштабних гуманітарних криз, важливо діяти разом, щоб найшвидше повернути повну силу міжнародному праву. Активно готуємо нову зустріч щодо Формули миру – зустріч запланована вже на наступний тиждень, відбудеться вона на Мальті. Вагомі держави світу будуть представлені – перелік учасників фактично щодня збільшується. Понад 50 учасників очікуємо. Сьогодні Президент Ердоган підтвердив, що Туреччина братиме участь у зустрічі. Готуємося також до нового саміту нашої Кримської платформи – парламентського рівня Кримської платформи. Кількість учасників дуже серйозна. Саміт відбудеться в Чехії. Я вдячний усім у світі, хто долучився і готовий разом із нами на рівні парламентської дипломатії працювати заради безпеки, заради миру в усій Європі, без жодних винятків для будь-яких частин нашого континенту. Дуже вагомий крок Президента Байдена є на цьому тижні – я щиро вдячний за це. Підготовлено новий пакет тривалої та надійної підтримки для України – оборонної, економічної, – для нашого захисту людей і свободи. Я вдячний за цю ініціативу Президента Байдена і думаю, що не лише українці, але й усі народи – усі вільні народи Європи – очікують збереження американської єдності з нашим захистом. Американське лідерство потрібне світу, і я вдячний обом партіям Конгресу, які це розуміють, які підтримують, зокрема, боротьбу нашого народу за свою незалежність. І звичайно, наші воїни. Дякую кожному й кожній, хто зараз у бою, на бойових позиціях, на постах! Авдіївський напрямок, Марʼїнка. Бахмутський напрямок. Купʼянський, Лиманський напрямки. Наше Запоріжжя. Наша Херсонщина. На лінії зіткнення, і в глибині окупованої території наші воїни зробили цей тиждень дуже потужним для України. І зараз я хочу подякувати всім нашим силам оборони та безпеки – абсолютно усім! Кожному підрозділу, кожному воїну, кожному командиру, які за цей тиждень дали нашій державі потрібні бойові результати. Слава вам, воїни! Слава всьому нашому народу! Я дякую кожному у світі, хто допомагає! Слава Україні!</p>
  <div class="source"><a href="https://www.president.gov.ua/news/nashi-voyini-zrobili-cej-tizhden-duzhe-potuzhnim-dlya-ukrayi-86517">https://www.president.gov.ua/news/nashi-voyini-zrobili-cej-tizhden-duzhe-potuzhnim-dlya-ukrayi-86517</a></div>
</article>


<article>
  <h2>Україна не зламається – вистоїть і вижене російське зло зі своєї землі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-22</span></div>
  <p>Дорогі українці, українки! Передусім щодо російського удару по терміналу «Нової пошти» під Харковом. Рятувальна операція завершилася, необхідна допомога надана всім постраждалим. Загалом їх 17. Шість людей убиті цим ударом. Мої співчуття рідним і близьким загиблих! Ми обовʼязково відповімо Росії на кожен прояв її терору. І на цей удар також. Нічим терористи не зламають українську волю захищати й захистити свою державу, свою незалежність. Готовність людей працювати заради своєї держави, заради своєї України. Готовність битися, щоб ніколи в Москві не було жодної реальної підстави сподіватися, нібито Україна колись зламається. Не зламається. Вистоїть. Витримає. І попри все вижене російське зло зі своєї землі. Головне – це фронт, наша оборона, наші дії, наші результати, допомога кожного та кожної тим, хто зараз у бою, на бойових постах, на позиціях. Щодня потрібен результат для України – вистояти проти російських штурмів, знищувати окупантів, рухатися вперед. Хоч на кілометр, хоч на 500 метрів, але вперед щодня, щоб покращувати українські позиції, щоб тиснути на окупантів. Це додає державі сили. Це мотивує весь світ допомагати нам. І це доводить, що терор Росії не спрацює. Сьогодні я хочу відзначити саме таких наших воїнів, які проявили себе особливо цими тижнями. Воїнів, які особливо допомогли Україні. На різних напрямках, у різних завданнях. Але однаково потужно, однаково результативно. Купʼянський напрямок, Харківщина. Воїни нашої міцної 57-ї окремої мотопіхотної бригади та 1-го механізованого батальйону 67-ї окремої механізованої бригади – я дякую вам! Просто молодці! Авдіївський і Марʼїнський напрямки, особливо жорсткі. Численні атаки росіян. Але наші позиції захищені. 53-тя та 110-та окремі механізовані бригади, 59-та окрема мотопіхотна та десантники «Сімдесятдевʼятки» – я дякую всім вам, воїни, за справді зразковий захист. Те, що додає впевненості всій країні. І щоразу це честь для мене – дякувати воїнам 55-ї окремої артилерійської бригади, яка активно та ефективно допомагає всім нашим хлопцям обороняти Донеччину. Лиманський напрямок – дякую за зрив планів окупанта. Наша 68-ма окрема єгерська бригада та підрозділи славетної 95-ї окремої бригади ДШВ. Молодці, хлопці! Бахмутський напрямок – і оборона, і наші штурми, і наші результати дуже-дуже непогані. Я дякую воїнам 92-ї окремої штурмової бригади та 93-ї окремої механізованої бригади. Я дякую за вашу силу, хлопці! А серед усіх напрямків на півдні хочу відзначити особливо десантників 46-ї аеромобільної бригади – Мелітопольський напрямок. Дякую вам, хлопці, за те, що своїми результатами ви справді допомагаєте всьому фронту. І наступний тиждень додасть іще можливостей для України – для нашої оборони, для нашого захисту від російського терору, для нашої Формули миру, яка продовжує обʼєднувати світ. Я сьогодні говорив з еміром Катару й подякував йому, зокрема, за готовність долучитися до наступної зустрічі щодо Формули миру, а також за незмінну підтримку нашої територіальної цілісності й суверенітету. Говорили й про посередництво Катару у звільненні депортованих та полонених українців. Дякую всім у світі, хто допомагає Україні! Я дякую й усім у нашій державі, хто кожен день використовує так, щоб ми всі, весь український народ, стали сильнішими! Слава вам усім! Слава Україні!</p>
  <div class="source"><a href="https://www.president.gov.ua/news/ukrayina-ne-zlamayetsya-vistoyit-i-vizhene-rosijske-zlo-zi-s-86525">https://www.president.gov.ua/news/ukrayina-ne-zlamayetsya-vistoyit-i-vizhene-rosijske-zlo-zi-s-86525</a></div>
</article>


<article>
  <h2>Увага світу до України, до захисту свободи та міжнародного права має зберігатися – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-23</span></div>
  <p>Бажаю здоров’я, шановні українці, українки! Короткий звіт за цей день. Провів Ставку. Питання, по суті, єдине – ситуація на всіх наших напрямках. Фронт – Авдіївка… Особливо вдячний воїнам на цьому напрямку! Стійкість там – це сила для всієї України зараз. Мар’їнка, інші донецькі напрямки. Лиман. Куп’янськ. Дякую, воїни! Окремо – південь. Запорізька область, Херсон та область, Одеса… Звичайно, наш державний кордон – схід, північ. Укріплення кордону. Постачання боєприпасів на передову, зокрема наше постачання, українське виробництво. Я дякую всім підприємствам, усім працівникам, які дають Україні цей результат – постійне збільшення нашого виробництва зброї та боєприпасів. Провів нараду щодо тих міжнародних заходів та перемовин, які готуються нашою державою на найближчий час. Зокрема, вже завтра – Кримська платформа, її парламентський вимір. Увага світу до України, до захисту свободи та міжнародного права має зберегтись – зробимо все для цього. Говорив зі Спадкоємним принцом Саудівської Аравії – змістовна розмова. Наші двосторонні відносини та відносини з регіоном Затоки. Формула миру – я запросив Саудівську Аравію взяти участь у зустрічі на Мальті, яка готується, та подякував за вагому роль у наближенні Глобального саміту миру. Звичайно, обговорили ситуацію на Близькому Сході. Головне – зберегти якнайбільше життів цивільних людей і не допустити ані гуманітарної катастрофи, ані розгортання ширшої війни. Ще одне. Я хочу сьогодні особливо відзначити воїнів нашої Національної гвардії. Тих, чия сміливість заслуговує, щоб про них знали всі українці. 4-та бригада оперативного призначення. Солдат Андрій Мартиненко та старший солдат Анатолій Трохименко. 5-та окрема Слобожанська бригада. Молодший сержант Юрій Постернак та лейтенант Даниїл Логвиненко. 12-та бригада спеціального призначення. Солдат Єгор Грядовкін та молодший сержант Ростислав Романовський. 14-та бригада оперативного призначення. Старший солдат Орест Кузнєцов та молодший сержант Сергій Матвійчук. Дякую вам, хлопці та всім вашим побратимам! Слава кожному й кожній, хто воює та працює заради України, заради наших людей, заради нашої свободи! Дякую всім у світі, хто допомагає! Слава Україні!</p>
  <div class="source"><a href="https://www.president.gov.ua/news/uvaga-svitu-do-ukrayini-do-zahistu-svobodi-ta-mizhnarodnogo-86533">https://www.president.gov.ua/news/uvaga-svitu-do-ukrayini-do-zahistu-svobodi-ta-mizhnarodnogo-86533</a></div>
</article>


<article>
  <h2>Якщо можемо позбутися «сірих» геополітичних зон, ми повинні зробити це – виступ Президента Володимира Зеленського на засіданні колегії Європейської комісії</h2>
  <div class="badges"><span class="chip">UK</span> <span class="chip">2023-10-24</span></div>
  <p>Урсуло, пані Президентко! Шановні пані та панове єврокомісари! Радий вітати вас, дякую за Ваші слова, за Вашу підтримку, Урсуло. Зараз для нас особливий момент. І для України, і для всієї Європи. Особливий не лише через обставини, які створила Росія цією своєю антиєвропейською агресією. Особливий завдяки тому, що ми з вами можемо. Можемо й робимо. Ми всі! Європейці. Заради більшої безпеки та стабільності на всьому нашому континенті, у наших країнах, у наших домівках. Час після розпаду так званого соціалістичного табору показав, що найбільшою загрозою життю у Європі є дефіцит геополітичної визначеності. Цей дефіцит ніби магнітом притягував кризи та спокушав ворогів європейського шляху боротися проти європейського єднання. Бо якщо існує хоч найменша «сіра» геополітична зона, то претензії на домінування в цій зоні неминуче виникнуть, і різні політичні сили намагатимуться пофарбувати таку «сіру зону» у власні політичні кольори. На жаль, протягом десятиліть Європа залишалася поділеною на територію, де наші з вами цінності – під захистом європейських інституцій, і на територію поза інституціями, хоч і з тими ж цінностями. Тепер – нарешті – ми за кілька геополітичних кроків від ліквідації такого поділу, і це наш історичний шанс – усієї Європи – усунути той дефіцит геополітичної визначеності, те джерело криз і проблем. Зараз момент саме для цього. Усі вільні народи у Європі тепер чітко бачать перспективу для себе – і всі держави на Балканах, і центр та схід Європи. Україна, Молдова. Та й Грузія. І Білорусь… Ми бачимо, що на місці старих «сірих» геополітичних зон неминуче постане нова сила Євросоюзу. Це один із найголовніших плодів нашої з вами єдності. ЄС, задуманий як континентальний проєкт, як гарант добросусідства між народами Європи, набуває заслуженого континентального виміру. Це не клуб для обраних, а дім справді для всіх європейців, які поділяють спільні цінності. Межі Євросоюзу – будуть межами континенту Європа. І жодної «сірої зони»! Наше політичне покоління здатне це забезпечити, і я впевнений: ми не проґавимо такий особливий момент. Пані та панове! Українська віра в ЄС завжди була однією з найсильніших на континенті. Українці були й залишаються оптимістичними щодо Євросоюзу, і наш оптимізм підтверджується тим, як міцно ЄС стоїть на варті своїх цінностей і допомагає нам захищати свободу й незалежність. Я вдячний усім вам – і як представникам ЄС, і як усім представникам держав – членів Євросоюзу – за всю надану Україні підтримку! І оборонну, і санкційну, і гуманітарну, і фінансову. Та особливо відзначу програми тривалої підтримки, зокрема ініціативу Єврокомісії про створення фінансового інструменту для України. Ми вітаємо його схвалення Європарламентом 17 жовтня й очікуємо, що цей інструмент буде остаточно затверджений до кінця року, щоб у січні фінансування запрацювало. І я хочу відзначити досвід Бельгії – держави, яка зробила перший у Європі крок у використанні заморожених російських активів для компенсації шкоди від російської ж агресії. Буде справедливо, якщо таке рішення буде масштабоване на рівень усього континенту. І варто зробити наступні логічні кроки, зокрема конфіскацію активів агресора. Це має бути правилом Європи для світу: агресор сплачує найбільшу ціну за порушення миру. Дуже важливо продовжувати робити дієвим санкційний тиск на Росію за її агресію. Те, як зараз працюють санкції вільного світу, – це взірець, як можна буде тиснути на інших руйнівників миру. Кожна впроваджена санкція має бути ефективною на сто відсотків. І так само це стосується тиску на посередників, які допомагають Росії обходити санкційний режим. І зараз, перед зимою, ми активно працюємо з усіма партнерами заради посилення ППО, щоб дати захист Україні – нашим містам, нашим людям – від російського терору. Міцність нашого повітряного щита – це гарантія зокрема для сусідів, що російський терор не перетне кордонів ЄС. І я дякую всім країнам і лідерам, які підтримують нас у посиленні ППО. І, звичайно, ключова політична річ – те, чого ми прагнемо, щоб від «сірої» геополітичної зони не залишилось і сліду. Україна максимально швидко рухалася шляхом виконання семи рекомендацій Єврокомісії, які були надані, щоб уможливити політичне рішення вже цього року для відкриття переговорів щодо членства. Ми зробили чимало, і я б сказав, що набагато більше, ніж можна було очікувати від держави, що зазнала повномасштабної агресії. Втім, Україна не звертається по політичні знижки, а демонструє необхідний політичний темп, адже ми поділяємо підхід, що рішення мають базуватися на індивідуальних досягненнях країн, які прагнуть стати членами Європейського Союзу. Перше – реформа конституційного судочинства. Ми ухвалили й розпочали імплементацію закону про відбір суддів Конституційного Суду, що відповідає висновкам Венеціанської комісії. Вже є група експертів, яка оцінюватиме кандидатів: троє експертів призначені на основі пропозицій від наших міжнародних партнерів як гарантія відкритості й чесності відбору суддів. І ми розпочинаємо конкурс. Друге – реформа Вищої ради юстиції та Вищої кваліфікаційної комісії суддів. Перезавантаження цих ключових органів запустило процес оновлення всієї судової системи України. Третє – антикорупційна робота. Ухвалено закон про відновлення електронних декларацій посадовців та їх перевірок у час воєнного стану. Декларації мають бути публічними. Затверджено Державну антикорупційну програму. І ми посилюємо наявну антикорупційну архітектуру. Четверте – забезпечуємо відповідність нашого законодавства вимогам FATF. Абсолютно визначний крок – ухвалення закону про політично значущих осіб. Пʼяте – триває робота із захисту суспільства й держави від зловживань, які інспіруються олігархами. Ухвалено важливе антимонопольне законодавство. Шосте – українське законодавство у сфері медіа узгоджено з нормами Євросоюзу. І сьоме – утверджуємо захист різноманіття в Україні через захист прав національних спільнот. Вже ухвалені відповідні законодавчі зміни, зокрема закон про національні меншини, та розроблено чітке бачення наступних кроків у освітній сфері. Є й державна цільова програма «Єдність у різноманітті». Усе це відкриває нові й широкі можливості для національних спільнот. І разом із представниками спільнот ми забезпечимо дотримання найвищих міжнародних стандартів у цій сфері. Для України це топпріоритет – готовність уже цього року до політичного рішення щодо початку переговорів щодо членства в ЄС. Сподіваюся, що й для Євросоюзу також. Ми заклали міцну основу для цього. Мета зараз особлива. Якщо можемо позбутися «сірих» геополітичних зон, ми повинні зробити це! Євросоюз потрібен Європі. І хай український оптимізм щодо ЄС слугує стабільнішому майбутньому для всієї Європи! Дуже дякую вам за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/yaksho-mozhemo-pozbutisya-sirih-geopolitichnih-zon-mi-povinn-86549">https://www.president.gov.ua/news/yaksho-mozhemo-pozbutisya-sirih-geopolitichnih-zon-mi-povinn-86549</a></div>
</article>


<article>
  <h2>Президент на парламентському саміті Кримської платформи: Наша мета – повна деокупація нашої землі, включно з Кримом; маємо її реалізувати</h2>
  <div class="badges"><span class="chip">UK</span> <span class="chip">2023-10-24</span></div>
  <p>Пані голово Палати депутатів Чехії! Пане президенте Сенату Чехії! Пане Прем’єр-міністре Чехії! Пане Голово Верховної Ради! Дорогі друзі! Передусім я хочу подякувати Чехії, подякувати лідерам і всьому чеському суспільству за підтримку України, за прийняття цього саміту. Я вітаю всіх вас – учасників і учасниць саміту Кримської платформи, її парламентського виміру, який робить нашу Кримську платформу особливо міцною, бо додає їй енергії демократичного світу. І це те, чим ми з вами докорінно відрізняємося від Росії. Її розрахунок завжди не на людей, не на єднання, а на підкуп або насильство. Ми ж робимо інакше. Ми об’єднуємо світ, об’єднуємо людей. Ми віримо в здатність кожної людини піднятися вище. І вище не над сусідом, а над обставинами. Хоч би якими страшними та безнадійними здавалися обставини, у людському характері – шукати й знаходити способи захищати життя. Та що більше нашої єдності, то швидше ми завершимо російську агресію надійним і справедливим миром. Ми рухаємося до реалізації нашої мети більш активно, ніж будь-коли протягом уже майже десяти років спочатку гібридної, а потім і повномасштабної агресії Росії. І саме в Чорноморському регіоні, саме із ситуації навколо Криму найкраще видно, як наша тактика спрацьовує. Пані та панове! Я буду відвертим: для багатьох у світі Крим був аргументом, що повна деокупація нашої території нібито недосяжна. Російський контроль над Чорним морем і наявність флоту окупанта створювали ілюзію, що домінування Росії в Чорному морі нібито нездоланне. На додачу до цього через свідоме заселення Криму сотнями тисяч громадян Росії та масштабні репресії окупанта проти всіх форм свободи й опору могло виникнути враження, що Крим нібито упокорений. Зараз ілюзії тануть. Я просто нагадаю наші результати. Перше – російський військовий флот більше не здатен оперувати в західній частині Чорного моря та поступово тікає з Криму. І це історичне досягнення. Нещодавно російський керівник був змушений заявити про створення нової бази Чорноморського флоту – точніше, для його залишків – на окупованій території Грузії, тобто в південно-східній частині моря, максимально далеко від українських ракет і морських дронів. Але ми їх всюди дістанемо. Друге – для російських терористів тепер немає жодної безпечної бази та жодного цілком надійного логістичного маршруту в Криму та на окупованих частинах Чорноморського й Азовського узбереж. Станом на зараз ми ще не досягли повного вогневого контролю над Кримом і прилеглими водами. Але це буде. Це питання часу. Третє – ми фіксуємо, що проукраїнські настрої в Криму стають усе більш відкритими навіть попри те, що Росія все ще контролює цю землю. Так само, як в усіх інших окупованих районах України, люди у Криму усвідомлюють, що Росія звідти піде, та чекають на Україну. Слабкість Росії стає гучнішою за страх окупованих людей, і ми чітко бачимо, що в Криму у нас є багато союзників. Четверте – Україна змогла повернути Чорному морю роль безпекової артерії, від якої залежить глобальна продовольча стабільність. Без нашого аграрного експорту цінова криза на ринку продовольства й соціальний хаос стають загрозою для десятків різних націй на просторі від західного узбережжя Африки до Бангладеш, до Індонезії. Це наріжний камінь: коли зникає український експорт продовольства, руйнується весь глобальний продовольчий ринок. Спочатку разом з ООН і Туреччиною ми змогли запустити Чорноморську зернову ініціативу. Згодом додали гуманітарну ініціативу «Зерно з України». А коли Росія вирішила зруйнувати й таку архітектуру продовольчої безпеки, ми запустили нові тимчасові експортні маршрути з наших морських портів на додачу до нашого експорту через дунайський портовий регіон та «Шляхи солідарності» суходолом. Від початку роботи нового експортного коридору в Чорному морі зайшли на завантаження майже 50 суден, а заявлено на підхід ще понад 50. І, нарешті, пʼятий пункт – ціннісний. Це те, про що варто нагадати саме сьогодні, у День Обʼєднаних Націй, коли 78 років тому набув чинності Статут ООН. Найповажніший міжнародний документ, який утверджує фактично базове право кожної нації – право на життя без агресій, анексій, терору. Колись, на початку російської війни проти України, багато хто був готовий заплющувати очі на захоплення Росією Криму. Мовляв, це заспокоїть агресора. Але, навпаки, це лише розпалило його амбіції, бо додало віри в безкарність. Ми займаємося демонтажем безкарності Росії – крок за кроком. Це дає й наша робота в ООН попри російське зловживання незаконно отриманим правом вето. Це дає й наша Формула миру, яка заснована на принципах і цілях Статуту ООН і яка поступово стає глобальною Формулою. Це дає робота міжнародних правових інституцій, зокрема Міжнародного кримінального суду, який видав ордер на арешт Путіна у справі про викрадення та депортацію дітей. Це дають санкції проти Росії. І це дає принципова підтримка від різних країн світу, різних лідерів для нашої держави та сміливості наших людей. Зараз наше завдання – зберігати й посилювати тиск на окупанта. І мій заклик до вас простий – не зупиняйтеся на півдорозі. Очищувати Чорне море від флоту терористів непросто. Але все ж значно простіше очищувати інформаційне середовище від пропаганди з Росії, яка досі намагається спотворити досягнуте нашою взаємодією та підірвати демократичний порядок. Потрібно зупиняти російську пропаганду. Це й нам допоможе, і збереже душі ваших людей, ваших суспільств. Так само, як ми знищуємо логістику окупанта на території нашої країни, треба позбавити безпеки й логістику обходу санкцій проти Росії через будь-яких посередників – чи то держави, чи то компанії, чи то фізичні особи. Санкції повинні працювати, і я закликаю вас до парламентського контролю над відповідними санкційними режимами. Наступний пункт – мотивація. І це теж зброя. Її треба заряджати. Я вдячний усім країнам, які справді готові підтримувати Україну стільки, скільки потрібно, у такому обсязі, який веде до перемоги. Наші люди мають бачити таку готовність, щоб їхня готовність битися проти окупантів залишилася максимальною. Зрештою, саме від цього залежить довготривала безпека всієї Європи: програш Росії – це ваша безпека, кожної нації, яка звикла до своєї свободи й звикла покладатись на те, що світ – не місце для агресорів. Четверте – ми маємо дбати всі разом, щоб у світі не вибухали ще й нові кризи, зокрема продовольчі, енергетичні чи міграційні, і щоб наявні протистояння не ширилися тими чи іншими регіонами. З цього погляду великий ризик становить спалах жорстокості на Близькому Сході. Всі бачать, які сили можуть бути охоплені таким спалахом. І всі бачать, що цього варто уникати. Можна уникнути! І я закликаю вас підтримувати відповідні зусилля всіх лідерів заради збереження життів цивільних, хоч би де вони жили, та стабілізації всього регіону. Без стабільності там буде значно складніше досягти повернення миру у Європі. І, щоб закрити шлях до руїн на Близькому Сході, треба все ж таки відкрити шлях до звільнення заручників. І ще одне, особливо чутливе для Криму. Зараз у цьому саміті Кримської платформи, як і завжди, беруть участь представники й представниці кримськотатарського народу – корінного народу. Я закликаю вас почути біль цих людей. Народу, який уже кілька разів намагалися позбавити дому. Який пройшов через депортацію, здійснену Москвою. Який уже майже десять років перебуває в полоні в окупантів. Спроби Росії контролювати Крим – це історія не лише про землю, не лише про військовий плацдарм, який був потрібен Москві в Чорному морі, щоб дестабілізувати сусідні регіони. Це історія про людей, які мають бути врятовані від усіх репресій. Це історія про політв’язнів, які мають бути звільнені з російських тюрем – жінки, чоловіки, молоді й старшого віку... Різні. Це історія про сім’ї, які заслуговують на захист. Це історія про культуру, яка має право на свій власний дім, вільний від загарбників, як і будь-яка інша людська культура. Будь ласка, памʼятайте про цих людей. Ніхто з них не заслуговує на те, щоб їхні долі «заморозили». І тому наша мета – це повна деокупація нашої землі. Повна, включно з Кримом. Маємо її реалізувати. Я дякую всім вам за увагу, за цей саміт! Ще раз дякую за вашу участь, за вашу активність. Разом ми наближаємо чесний мир! Слава Україні!</p>
  <div class="source"><a href="https://www.president.gov.ua/news/prezident-na-parlamentskomu-samiti-krimskoyi-platformi-nasha-86557">https://www.president.gov.ua/news/prezident-na-parlamentskomu-samiti-krimskoyi-platformi-nasha-86557</a></div>
</article>


<article>
  <h2>Потрібен максимально чіткий сигнал Росії: Німеччина, працюючи з Україною, вірить у мир – виступ Глави держави на 6-му німецько-українському економічному форумі «Відновлення, розумне зростання та безпека»</h2>
  <div class="badges"><span class="chip">UK</span> <span class="chip">2023-10-24</span></div>
  <p>Олафе, пане канцлере! Денисе, пане Премʼєр-міністре! Шановні представники урядів, представники й представниці бізнесу наших країн! Шановні пані та панове! Я вдячний за черговий прояв нашої українсько-німецької єдності. За час цієї війни українська сміливість уже стала глобальним брендом. Більшість людей у світі знають Україну саме завдяки цьому – нашій сміливості. Так само глобальним брендом є німецька надійність. Німеччину знають і цінують за неї. І я, до речі, вже не раз у цьому переконався – ви справді надійна держава, надійний партнер. Я вдячний за вашу міцну підтримку для України, для наших людей. Вдячний усьому народу Німеччини, вдячний тобі, Олафе, особисто. Дякую за допомогу, яку українці отримали для свого захисту. Надійну допомогу! Зараз, працюючи разом, ми можемо поєднати найкращі якості наших народів і спільно дати – Україна та Німеччина – нашій Європі шанс зрости. Більше безпеки. Більше розвитку. Більше робочих місць. Більше можливостей для звичайних родин, які працюють, жити гідним життям. І більше сили для нашого континенту. Я впевнений, що потенціал України всім вам добре відомий. А конкретні проєкти та програми в різних галузях представить урядова команда України та керівники українських компаній, які зараз на форумі. Передусім я прошу звернути вашу увагу на оборонну сферу в Україні – наше виробництво зброї, техніки, снарядів, яке ми нарощуємо. Це наш виробничий пріоритет номер один, і деякі німецькі компанії вже почали предметну співпрацю з нами в цій сфері. І ми запрошуємо всі інші. Не меншої уваги заслуговує українська енергетика, наша інфраструктура, агровиробництво, відбудова – сфери, які зараз, у час війни, особливо потребують міжнародної співпраці. І які після війни дадуть особливу віддачу кожній компанії, яка почне працювати з Україною та в Україні вже зараз, поки інші тільки аналізують перспективи. Я хочу зробити сьогодні кілька безпекових наголосів. Перший – це ППО. Ми будуємо спеціальні відносини з найбільш потужними країнами світу, щоб дати нашим містам надійний повітряний щит від російського терору. Звичайно, серед таких країн – Німеччина. Плюс ми працюємо над угодами з партнерами щодо спільного виробництва систем ППО. І це стратегічне завдання – не сумніваюся, що ми здатні його реалізувати. Втім, потрібен час. А отже, зараз, цієї зими та наступного року, потрібне продовження партнерами підтримки нашого повітряного щита. І я вдячний, зокрема, Німеччині за розуміння такої потреби. Економічний розвиток в умовах такого сусідства, яке має Україна, є прямим відображенням того, наскільки ми можемо захистити наше небо. І це також вагомий аргумент для наших людей, які зараз перебувають у країнах Європи, отримавши прихисток: вони повернуться додому, коли загроза російського терору зменшиться. Другий пункт – це страхування воєнних ризиків. Ми звертаємося до урядів країн-партнерів, зокрема й до уряду Німеччини, щодо відпрацювання разом із бізнесом своїх країн та запровадження надійного механізму страхування воєнних ризиків. Очевидно, що такі ризики стримують інвестиції. Очевидно, що наявність системи захисту від них буде одним із вагомих кроків для зупинки російської агресії. Кремль досі сподівається на втому світу від підтримки України. Політично ми забезпечуємо, що такої втоми не буде, хоч би як Росія старалася її спровокувати. Економічно, зокрема, наша з вами співпраця здатна це забезпечити. І третій пункт – переосмислення нашого регіону та великою мірою – Європи. Росія втрачає позиції в економічних відносинах із Європою, які були напрацьовані за понад 50 років. Це стосується багатьох сфер, із яких уже пішли або ще підуть російські компанії. Європейський бізнес і потенціал наших країн та сусідів Європи їх замінить – це неминуче. Відбудова в Україні після бойових дій, зростання таких нових глобально важливих експортних центрів, як Дунайський регіон, наші нові відносини на сході Європи, зокрема стратегічні відносини з Румунією та партнерство з Молдовою й Туреччиною, виникнення в Україні таких галузей, як виробництво та експлуатація бойових дронів, зокрема створення флоту морських дронів, переосмислення нашої енергетики зі ставкою на децентралізовану «зелену» енергетику… Усе це та інше подібне – це чіткий потенціал для співпраці та зростання. Я наведу лише один приклад, який знають усі у світі, – німецьке обладнання. Це найкращий фундамент для будь-якої економіки. Важливо вже зараз запустити потік німецького обладнання в Україну як основи українських індустрій, зокрема, через повноцінний запуск експортно-кредитного фінансування. Чи є щось зі сказаного мною нереалістичним? Я вважаю, ні. Чи все економічно вигідно? Так. А найголовніше – це той випадок, коли економіка дає більше безпеки. І потрібен максимально чіткий сигнал Росії, яка завжди звертає увагу на Німеччину. З ким працює Німеччина. У яких партнерів вірить Німеччина. З ким ділиться своєю надійністю та бере щось для себе, щоб стати сильнішою. Все це принципові речі. Хай бачать ті, хто почав цю страшну війну, що Німеччина, працюючи з Україною, вірить у мир. І мир наближається завдяки тому, як ми стаємо сильніші разом. Я дякую вам усім за підтримку! Слава Україні!</p>
  <div class="source"><a href="https://www.president.gov.ua/news/potriben-maksimalno-chitkij-signal-rosiyi-nimechchina-pracyu-86561">https://www.president.gov.ua/news/potriben-maksimalno-chitkij-signal-rosiyi-nimechchina-pracyu-86561</a></div>
</article>


<article>
  <h2>Усіма засобами працюємо заради того, щоб ця війна завершилася поразкою окупантів – звернення Президента України</h2>
  <div class="badges"><span class="chip">UK</span> <span class="chip">2023-10-24</span></div>
  <p>Бажаю здоров’я, шановні українці, українки! Сьогодні насичений день, багато міжнародної роботи. Відбувся черговий саміт Кримської платформи, її парламентського виміру. Перший такий саміт був проведений торік у Хорватії, тепер другий – у Чехії. Я вдячний нашим чеським партнерам за допомогу в організації саміту. Потужна декларація саміту – підтримка України, нашої територіальної цілісності та суверенітету, необхідності звільнити всю нашу землю від окупанта і всіх наших людей – із російської неволі. Підтримка нашої Формули миру. Чіткий голос за посилення тиску на Росію та саме таку допомогу Україні, яка потрібна для перемоги в цій війні. Дякую Руслану Стефанчуку та всій команді Верховної Ради України й залучених державних інституцій за блискуче проведений саміт. Цього разу майже 70 делегацій парламентів різних країн світу. Якісні заяви. Незмінна увага демократичного світу до України, до нашого захисту. Я звернувся до учасників саміту та окреслив нашу тактику щодо Чорноморського регіону й Криму. Попри багато сумнівів, які були в різних світових суб’єктів, Україна довела, що здатна перемагати – попри всі складнощі – саме в Чорноморському регіоні. Це справді історичне досягнення, коли російський флот тікає не лише із західної частини моря, але вже навіть і з Криму. Втім, це для окупантів сенсу не матиме. І хочу зараз окремо сказати всім нашим людям у Криму, у Севастополі, в усіх окупованих районах Півдня та Сходу нашої держави. У поки що окупованих районах. Дорогі українці! Усі ви відчуваєте, що російська присутність на нашій землі не назавжди. Я знаю це. Україна поверне свою територію, своїх людей. Ми нікого окупантам не залишимо. І всіма засобами працюємо заради того, щоб ця війна завершилася поразкою окупантів. Узяв сьогодні участь і в засіданні колегії єврокомісарів – вагомої інституції ЄС – на чолі із Президенткою Єврокомісії Урсулою фон дер Ляєн. Крок за кроком ми рухаємося до історичного досягнення у відносинах із Європою – ми працюємо заради того, щоб уже цього року були відкриті переговори про членство України в ЄС. Є суттєві законодавчі новації, є необхідні кроки в розбудові інституцій. Окрім очевидного доленосного значення для нас як для держави, початок переговорів із ЄС щодо членства матиме також і суттєвий практичний ефект тут і зараз – для всіх наших людей, для наших воїнів. Мотивація – це теж зброя, і її також треба перезаряджати. Ми очікуємо цього потужного заряду для української мотивації – готовності з боку ЄС розпочати переговори з Україною, відповідного політичного рішення. Я дякую всім партнерам, які його наближають спільно з нами. Ще кілька речей. Сьогодні в Німеччині розпочав роботу черговий українсько-німецький бізнес-форум. Головне – на форумі представлені наша оборонна промисловість, наша енергетика, інфраструктура. Є хороші домовленості, спільні проєкти. Я вдячний і особисто канцлеру Олафу Шольцу, і його урядовій команді, і всьому суспільству Німеччини: наш рівень відносин зараз та довіри – між Україною та Німеччиною – справді найвищий за всі роки незалежності. Готуємо ще одну потужну міжнародну зустріч – зустріч щодо Української формули миру на рівні радників та спеціальних представників. Скоро вже майже рік, як були представлені пункти Формули миру. І за цей рік зроблено багато – наша Формула миру поступово стає глобальною. Зараз Офіс та МЗС працюють над розширенням кола учасників зустрічі – вже розуміємо, що будуть представлені всі континенти. Дякую кожному й кожній у світі, хто допомагає Україні наближати справедливий мир! Я хочу сьогодні ще окремо відзначити Данію – зустрівся з міністром оборони Данії. Обговорили подальшу нашу співпрацю – підготовку нового оборонного пакету підтримки. Кожен день, кожен тиждень ми використовуємо для того, щоб наша держава стала сильнішою. Слава українським воїнам! Слава всьому нашому народу! Слава Україні!</p>
  <div class="source"><a href="https://www.president.gov.ua/news/usima-zasobami-pracyuyemo-zaradi-togo-shob-cya-vijna-zaversh-86569">https://www.president.gov.ua/news/usima-zasobami-pracyuyemo-zaradi-togo-shob-cya-vijna-zaversh-86569</a></div>
</article>


<article>
  <h2>Кожен російський удар – це аргумент, що тиску на державу-терориста недостатньо – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-10-25</span></div>
  <p>Дорогі українці, українки! Звіт за цей день. Хмельницька область, місто Славута. Там триває фіксація всієї шкоди від вибуху російських дронів минулої ночі. «Шахеди» були збиті, але багато пошкоджених будинків – вибите скло у вікнах, двері, дахи будівель. Найбільш вірогідно, що мішенню для цих дронів була Хмельницька атомна станція – хвилею від вибуху вибило вікна, зокрема, й на території АЕС... Станом на зараз відомо, що два десятки місцевих мешканців травмовані. Усім надана необхідна допомога. Цей удар у напрямку АЕС – чергове нагадування для всіх наших партнерів, наскільки важливо посилювати українську ППО й наскільки небезпечно, коли Росія може обходити світові санкції. Багато компонентів і в ударних дронах, які застосовують російські терористи, і в ракетах – походженням з інших країн, від різних компаній, зокрема від західних компаній. Дієвість санкцій проти Росії – це буквально захист від тероризму. Завтра у моєму графіку участь у засіданні Європейської ради – на рівні лідерів держав ЄС. І серед іншого говоритиму саме про це: санкції проти Росії потребують розширення й посилення. І кожен російський удар, а особливо такі зухвалі, які спрямовані проти атомних станцій та інших критичних об’єктів, – це аргументи, що тиску на державу-терориста недостатньо. І сьогодні був важливий селектор – військові, розвідка, урядовці. Серед того, що безперечно заслуговує на увагу, – це реакція окупанта на нові можливості наших воїнів. Після того, як наші хлопці завдали ударів по аеродромах в Бердянську та Луганську, ми бачимо, що окупанти забирають свою авіацію далі. Зокрема, намагаються перебазувати з території нашого Криму. І це хороший сигнал. Спочатку тікає російський флот, тепер тікає російська авіація. Звичка тікати – це те, що буде дуже в пригоді Росії. Бо доведеться звільнити всю нашу землю. Без винятків. І я дякую всім у світі, хто допомагає нам ставати сильнішими й досягти більш далеких цілей. І дякую нашим воїнам за влучність. Провів нараду з нашими міжнародниками щодо ключових країн Глобального Півдня, наших із ними відносин. Продовжуємо підготовку зустрічі щодо Формули миру – працюємо на всіх дипломатичних рівнях. Змістовно зустріч фактично вже готова, і зараз доопрацьовуємо коло учасників. Дуже важливо, що у відповідних перемовинах ми бачимо незмінну увагу до України й до необхідності завершити цю війну – завершити справедливо й чесно. На різних континентах є така увага. І я вдячний усім країнам, які вже підтвердили участь і рівень свого представництва в зустрічі щодо Формули миру. І ще одне. Протягом усього дня був на зв’язку з нашими командувачами та з тими, хто відповідає за забезпечення наших оборонних і наступальних дій. Снаряди, зброя, техніка. Власне виробництво. Підтримка воїнів. Ми готуємо й певне розширення географії постачання в Україну від партнерів. Ми пройдемо цей марафон і досягнемо нашої перемоги. Головне – щодня додавати сили Україні, нашій державі, нашим людям. Слава Україні!</p>
  <div class="source"><a href="https://www.president.gov.ua/news/kozhen-rosijskij-udar-ce-argument-sho-tisku-na-derzhavu-tero-86589">https://www.president.gov.ua/news/kozhen-rosijskij-udar-ce-argument-sho-tisku-na-derzhavu-tero-86589</a></div>
</article>


<article>
  <h2>Росія має бачити, що її амбіції загарбника витримають менше, ніж наша здатність захищати свободу – звернення Президента України до учасників засідання Європейської ради на рівні лідерів держав ЄС</h2>
  <div class="badges"><span class="chip">UK</span> <span class="chip">2023-10-26</span></div>
  <p>Шарлю, пане Президенте! Дорогі колеги! Радий вітати всіх вас. Щойно, перед нашою зустріччю, я підписав дуже важливий – саме євроінтеграційний закон. Закон про політично значущих осіб. Це один із ключових законів, ухвалених, щоб виконати рекомендації Єврокомісії для відкриття переговорів про членство України в ЄС. Закон значно посилює фінансовий моніторинг публічних персон, і в будь-якій країні для політичного класу непросто ухвалювати такі рішення. Але зараз такий час, коли не обійтися простими рішеннями. Бо це час, коли від кожного нашого рішення залежить, чи стаємо ми сильнішими в захисті нашого життя. І це стосується не лише України. В Україні зараз просто найчіткіше видно, що на кону. Життя. Що на кону – життя, яким ми його цінуємо. Ми всі. Всі у Європі. Серед нас є різні ідеологічні підходи. Хтось більш ліберальний, хтось більш консервативний. Є ті, хто активніший у міжнародних справах, а є ті, хто інакше сприймає свою роль. Це Європа. Континент різних, але рівних. І, головне, рівних у сприйнятті основи життя, а саме – того, що Європа та весь світ не місце для зневаги будь-якої нації та намагань стерти будь-яку націю. Не місце, щоб виховувати дітей у ненависті, щоб вони зростали вбивцями. Ми пам’ятаємо минуле Європи. Минуле, у якому мільйони людських життів були знищені саме через те, що бракувало єдності. Такої єдності, яка є зараз. То було минуле, коли хтось один вирішував та, на жаль, мав силу вирішувати, чи має право на існування та чи інша нація. Це наша з вами історична відповідальність – не дати минулому повернутися. Маємо пам’ятати, що Росія зараз воює не за те, щоб залишитись у нашому Маріуполі чи Криму, а заради того, щоб могти прийти в Тарту чи Гданськ, якщо в Кремлі цього захочуть. Багато хто з вас застав таке минуле. Росія прагне змінити кордони України не лише для того, щоб заволодіти тією чи іншою нашою областю, а щоб змінювати будь-які кордони, які їм не подобаються. І таке минуле ви бачили. І намагання Росії завадити вступу України в ЄС чи НАТО – це не просто про нашу державу, це про значно більше. Це про те, щоб могти забрати з Євросоюзу чи НАТО будь-який народ, який уже там, навіть не питаючи волі цього народу, а вирішивши все за нього. Те, до чого звик Кремль. У цій війні вирішується, якою бути Європі. І це повинні вирішити саме ми з вами, а не Кремль. Дорогі колеги! Україна робить усе можливе, щоб якнайшвидше завершити цю війну нашою перемогою – перемогою нашого народу – в обороні та в розбудові інституцій, у міжнародних справах і в тиску на агресора. І я дякую кожному з вас, хто допомагає нам битися. Я дякую за кожен із наданих оборонних пакетів для наших воїнів – за зброю й техніку, за снаряди, за ППО. Учора, до речі, наші воїни збили російські ударні дрони, які рухалися в напрямку Хмельницької атомної станції. Знову й знову бачимо, з ким маємо справу: зі злом, яке здатне атакувати навіть атомні станції. ППО – це життя. Дякую, дякую всім із вас, хто це розуміє й допомагає Україні відповідними системами та ракетами до них. Сталість постачання зброї для України означає сталість захищеності всієї Європи – кожного нашого сусіда. І особливо я вдячний за нову сторінку нашої оборонної співпраці – за розбудову військової промисловості в Україні та разом з Україною. Багато європейських оборонних компаній приєднались. І я запрошую усі оборонні компанії Європи приходити в Україну та брати наш досвід, щоб його примножити. Це саме та співпраця, яка зробить усіх нас сильнішими – на покоління. Я дякую за санкційний тиск на Росію. Кожен з ухвалених пакетів санкцій справді потрібний. Ключове зараз – щоб усі санкції працювали на повну та щоб Росія не могла їх обходити. Ми бачимо, що це стало одним із топових завдань для Кремля – маніпулювати санкціями, знівелювати їх. Тож варто посилити нашу спільну роботу проти цього – проти всіх посередників, які допомагають Росії обходити санкції, зокрема у Європі та в інших регіонах світу. Обговорюється новий, 12-й пакет санкцій ЄС. Маємо врахувати досвід усіх попередніх пакетів. І потужність нового санкційного кроку ЄС має бути більшою, ніж попередніх. Варто приділити увагу й застосованій ціновій стелі для російської нафти – очевидно, що вона працює зовсім не так ефективно, як на це розраховували при її впровадженні. Потрібне зниження стелі та посилення механізмів її забезпечення. Та я закликаю вас працювати над цим разом із нашими партнерами, з усіма нами та всіма партнерами з G7 та G20. І я хочу подякувати Бельгії та іншим державам і лідерам, які працюють, щоб Росія відчула ціну своїх жорстоких ударів. Усі активи держави-терориста та пов’язаних із нею осіб в усіх доступних юрисдикціях мають бути заморожені й спрямовані на компенсацію шкоди від російського терору. Це справедливо, щоб кошти, накопичені російським режимом фактично заради війни, працювали заради миру. І це утвердження сили права – використовувати такі кошти в інтересах жертв порушення Росією міжнародного права. І я дякую за дуже дієвий інструмент підтримки – довготермінові програми, зокрема бюджетну підтримку. Серед країн ЄС уже є рішення про такі програми від Німеччини, Данії, Швеції, Литви та Єврокомісії. І, звісно, поза межами ЄС – я дякую Норвегії, Японії та Швейцарії за довготермінові кроки. Нині довготерміновий крок розглядається і в Сполучених Штатах. Та у таких протистояннях, як розв’язане Росією, перемагає той, хто забезпечує довгу стратегію. Росія має бачити, що її амбіції загарбника витримають менше, ніж наша здатність захищати нашу свободу. І тому кожна затверджена програма саме такої довготермінової підтримки України – це чіткий сигнал Росії, що її агресія марна і що хоч би скільки ресурсів Путін спалив у війні, він все одно не переможе. Російська еліта повинна це бачити й відчувати, щоб російському диктатору було складніше утримувати свої позиції. Тому варто розширювати цей наш із вами досвід програм довготермінової підтримки. Кожне з таких рішень непросте. Але кожне з них – це захист свободи й нашої з вами Європи. Європи безпечної. І ще одне. Я дякую всім, хто докладає максимум зусиль для збереження єдності. Єдності з Україною. Єдності всередині Європейського Союзу. Трансатлантичної єдності. Хочу зараз особливо відзначити і єдність щодо ситуації на Близькому Сході – Шарль говорив про це. Ми повинні зробити все, щоб не дати спалахнути ще масштабнішій міжнародній пожежі на Близькому Сході. Вороги свободи дуже зацікавлені в тому, щоб відвести вільний світ на другий фронт. Маємо чітко бачити цей розрахунок і протидіяти йому. Звісно, разом! Я дякую всім лідерам, чия активна дипломатія вже працює в напрямку утвердження безпеки. Що швидше буде домінувати безпека там, на Близькому Сході, то швидше ми відновимо безпеку й тут, у Європі. Яскравим доказом єдності є участь представників усіх ваших країн у третій зустрічі радників, яка відбудеться в суботу на Мальті, разом із представниками всіх континентів. Обох Америк, Африки, Азії, Австралії. Обговорюватимуть Українську формулу миру – дієвий інструмент, щоб принести цивілізованість до Європи. Саме з погляду утвердження безпеки варто розглядати й ключовий для Європи геополітичний прояв єдності – єдність щодо питання розширення Євросоюзу. Зрозуміло, що шлях кожної нації в ЄС – це робота, заснована на заслугах і на інституційному розвитку. Україна виконує таку роботу. Повністю. Навіть попри повномасштабну війну, ми не просимо винятків із загальних правил. Україна практично реалізувала сім рекомендацій Єврокомісії – і рішення, які були простішими, і рішення, які були складними для політиків. І ми розраховуємо на вашу єдність у відповідь – на рішення про початок переговорів щодо вступу України у Євросоюз. Це ваше рішення стане одним із найсильніших у цьому десятилітті, і багато в чому воно визначить увесь подальший шлях Євросоюзу. Або виграє вся наша з вами Європа разом з Україною, разом із Молдовою, а в перспективі – разом із Грузією та Білоруссю, або… виграє минуле. Я впевнений, ви всі – на боці сучасної Європи. Ми повинні перемогти. Дуже дякую вам за увагу! Хай буде сильним ЄС! Слава Україні!</p>
  <div class="source"><a href="https://www.president.gov.ua/news/rosiya-maye-bachiti-sho-yiyi-ambiciyi-zagarbnika-vitrimayut-86609">https://www.president.gov.ua/news/rosiya-maye-bachiti-sho-yiyi-ambiciyi-zagarbnika-vitrimayut-86609</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
