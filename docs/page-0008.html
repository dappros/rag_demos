<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 8</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 8</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Перший же український F-16 стане одним із найсильніших сигналів від світу, що Росія лише втрачатиме – звернення Президента України</h2>
  <div class="badges"><span class="chip">UK</span> <span class="chip">2023-05-24</span></div>
  <p>Бажаю здоровʼя, шановні українці! Провів сьогодні перше засідання Ставки після усіх важливих візитів, зустрічей і рішень – оборонних рішень, над якими ми працювали доволі довго й ось отримуємо їх у взаємодії з партнерами. Передусім це стосується авіаційної коаліції – коаліції сучасних винищувачів для України. Ми робимо все, щоб скоротити час до результату, до появи в українському небі нових і потужних літаків з українськими пілотами. Зрозуміло, що цей глобальний крок дасть змогу розширити наші оборонні можливості. Бо лише з потужними літаками система протиповітряної оборони стає повноцінною. А з іншого боку, перший же український F-16 стане одним із найсильніших сигналів від світу, що Росія через її ж агресію лише втрачатиме – буде слабшою, ставатиме ще більш ізольованою. Це буде сигнал, що російський терор програв, а наш світ, який заснований на повазі до незалежних націй і до права народів самим обирати свій шлях, вистояв. Ми підготуємо всю необхідну базу, щоб такий наш авіаційний перехід відбувся максимально швидко й ефективно. Наші воїни вже довели, що можуть опанувати сучасну зброю так результативно, як від нас навіть не очікували. З літаками, я впевнений, буде так само успішно. Головне – швидкість тренування і постачання, тобто час, який мине між рішеннями й реальним захистом нашого неба. Сьогодні на Ставці, як і завжди, заслухав звіти командувачів, Головкома, керівника ГУР щодо поточної ситуації на фронті, нашої протидії окупанту й тих можливостей, які Росія збирається використати проти нас. Знаємо, чим відповідати. Зокрема, це стосується ракетної загрози та постійного терору дронами-камікадзе. Зараз Росія дедалі частіше вдається до так званих комбінованих ударів – різні типи ракет, різні типи дронів. Дякую нашим Повітряним силам, усім нашим захисникам неба, нашій розвідці – за те, що наш захист удосконалюється швидше, ніж Росія встигає змінювати свою тактику терору. Якщо взяти, до прикладу, лише одне знаряддя російського терору – іранські «Шахеди», то на сьогодні на рахунку наших воїнів майже 900 цих збитих дронів. Загалом же проти України було застосовано близько 1160 «Шахедів». Більшість – збиваємо. І постійно шукаємо інструменти, щоб зробити кількість збиття іранських дронів повною. Але сьогодні, зважаючи на те, що такі удари тривають постійно, хотів би звернутися безпосередньо до народу Ірану. До всіх – до суспільства, до іранських улемів, до кожної іранської родини, до тих людей, які здатні впливати на державні рішення в Ірані. Просте запитання: а для чого вам бути співучасниками російського терору? Чому ви на боці держави-зла? Світ же бачить, що відбувається, і ви всі в Ірані бачите. Підтримку зла неможливо заперечувати. Хоч ми й навчилися збивати більшість ваших дронів-камікадзе, які ви передаєте Росії, але все ж таки є й влучання. Коли іранський дрон убиває вагітну українську дівчину разом з її чоловіком у них удома, то для чого це вам, матері й батьки в Ірані? Коли ваш «Шахед» б’є по гуртожитку з нашими студентами, люди гинуть, починається пожежа, на місце прибувають рятувальники, і за кілька хвилин б’є другий «Шахед», забираючи життя уже тих, хто рятував життя інших… Для чого такі цинічні вбивства Ірану? Руками Росії, але вашою, вашою зброєю. Що від цього отримуєте ви, люди в Тегерані, або в Ширазі, або Саккезі, або в будь-якому іншому місті вашої країни? На жаль, іще більшу ізоляцію від світу, іще більші проблеми. Для Росії мішень – абсолютно все. Житло, школи, лікарні, молитовні будинки, церкви, електростанції, ринки, навіть пункти видачі гуманітарної допомоги та автобусні зупинки… Вже є тисячі таких прикладів. Люди Ірану! Росія б’є по всьому, не розбираючи. Артилерією й мінометами, ракетами й дронами – тим, що в неї є, і тим, що від вашого імені Росії дають. Я впевнений, ви маєте бути на іншому боці історії – не зі злом. Росія почала цю війну заради поневолення. Це війна колонізатора проти сусідньої нації. Росія навіть краде людей – наших дітей! Тисячі й тисячі… Лише абсолютне зло може красти дітей іншого народу. І, йдучи проти українців, російські окупанти знищують усі інші національні спільноти, які століттями живуть на землі України. Тому підтвердження – спалені росіянами села греків-християн і системні репресії Росії проти кримськотатарського народу – нашої української мусульманської спільноти. Люди Ірану могли б жити зовсім інакше, якби вас не ставили на один бік із таким злом, як російська агресія. Ваші «Шахеди», які щоночі тероризують Україну, означають лише те, що людей Ірану штовхають ще глибше й глибше на темний бік історії. Слава всім, хто захищає життя! Дякую всім у світі, хто допомагає посилювати нашу ППО, нашу авіацію й рятувати наших людей від російського терору! Будемо сильними – будемо жити! Слава Україні!</p>
  <div class="source"><a href="https://www.president.gov.ua/news/pershij-zhe-ukrayinskij-f-16-stane-odnim-iz-najsilnishih-sig-83129">https://www.president.gov.ua/news/pershij-zhe-ukrayinskij-f-16-stane-odnim-iz-najsilnishih-sig-83129</a></div>
</article>


<article>
  <h2>Коли міста й громади Євросоюзу безпосередньо співпрацюють із містами й громадами України, це посилює нашу Європу – звернення Президента до Комітету регіонів ЄС</h2>
  <div class="badges"><span class="chip">UK</span> <span class="chip">2023-05-25</span></div>
  <p>Шановний пане президенте Кордейру! Шановні члени Комітету регіонів! Дорогі європейці! Передусім я хочу подякувати вам за те, що в цій битві за долю вільної України та всієї нашої Європи ми захищаємося разом. Поколіннями європейці мріяли саме про те, щоб наш континент став таким – об’єднаним, коли треба захищати наші фундаментальні цінності. І ось Європа об’єднана. Причому не лише формально та інституційно, не лише риторикою та сподіваннями, а й реальними діями, які дають порятунок нашим людям і нашим народам від російського реваншизму, який загрожує не одній нашій країні, а всьому європейському способу життя. І, власне, цим способом життя ми також зараз об’єднані. Як ніколи раніше. Від Атлантики до східного кордону України ми бачимо єдині принципи в основі організації суспільного життя, в основі керівництва країнами, в основі взаємодії між державою та громадами. Демократія й повага до особистості. Рівність між людьми та громадами. Повага до іншого й сила в єднанні різних. Усе це – наша Європа, усе це – ми й усе це – те, чого не знайти в нашого спільного ворога. Маємо пам’ятати про це. Ми боремося зараз не лише за долю однієї нашої країни, не лише за долю східного флангу Європи, а й за долю всієї Європи, якою вона має залишитися. Залишитися після нас із вами, пані та панове. Коли зараз міста й громади Європи – ваші міста й громади – дають прихисток нашим людям, вони допомагають більше, ніж просто людям, вони допомагають ідеї Європи – нашого спільного дому, усіх європейців. І я дякую вам за це! Коли й Комітет регіонів Євросоюзу, і ваші міста й громади безпосередньо співпрацюють з Україною, з нашими містами й громадами, це співпраця, яка посилює не просто нас із вами, а нашу Європу – дає їй сили. Дякую вам за це! Коли ми впроваджували в нашій країні реформу з децентралізації, ми орієнтувалися на найкращі європейські практики управління та розмежування повноважень між центром і громадами. Зараз система управління в Україні – навіть в умовах воєнного часу – відповідає європейській системі демократії. Можуть бути різні національні погляди на те, якою бути конкретній системі влади в конкретній країні, але базовий принцип поваги до регіонів, поваги до громад і спільнот – обов’язковий для всіх. Таких прикладів нашої з вами єдності, наших із вами спільних цінностей, наших із вами спільних правил життя доволі багато. І я впевнений, всі вони вже скоро дадуть логічний результат, а саме: повноправне приєднання України до Євросоюзу. І я дякую вам за те, що ви підтримуєте нашу державу й наших людей на шляху інтеграції! І я впевнений також в іще одній речі: Україна буде такою частиною Європи, у якій не залишиться жодної руїни. Ми приберемо кожну руїну, яку Росія принесла своєю війною. Все відбудуємо, все зробимо таким, щоб наша сила, сила нашої з вами Європи була очевидною. В Україні діє особлива інституція – Конгрес місцевих та регіональних влад. Це майданчик, який ми створили, щоб дати більше можливостей для розвитку нашим регіонам і громадам, щоб зробити якіснішою взаємодію між центральною владою та місцевими владами. Очевидно, Конгрес має відіграти фундаментальну роль у програмах відбудови. Я запрошую вас до співпраці на всіх рівнях із Конгресом місцевих та регіональних влад України. Як на рівні всього Комітету регіонів ЄС, так і безпосередньо: ваші регіони – наші регіони, ваші міста й громади – наші міста й громади. Запрошую вас долучитися до роботи з офісами міжнародного співробітництва, що створюються для активнішої роботи з відбудови в Україні. І запрошую вас відвідати нашу країну – відвідати ту частину нашої Європи, у якій зараз вирішується доля нашої Європи. Вирішується як зброєю, так і відбудовою. Як воїнами, так і інституціями. Як на рівні центральної влади, так і на рівні кожної громади, яка цінує, що ми з вами – вільні європейці. Дякую за підтримку! Дякую, пане президенте Кордейру, за увагу Комітету до України! Слава Україні!</p>
  <div class="source"><a href="https://www.president.gov.ua/news/koli-mista-j-gromadi-yevrosoyuzu-bezposeredno-spivpracyuyut-83157">https://www.president.gov.ua/news/koli-mista-j-gromadi-yevrosoyuzu-bezposeredno-spivpracyuyut-83157</a></div>
</article>


<article>
  <h2>Що більше російських полонених візьмемо, то більше повернемо наших людей – звернення Президента України</h2>
  <div class="badges"><span class="chip">UK</span> <span class="chip">2023-05-25</span></div>
  <p>Бажаю здоровʼя, шановні українці! Сьогодні є черговий позитивний результат у нашої команди, що займається обмінами. Повернули з російського полону ще 106 наших воїнів – вони билися на Бахмутському напрямку. Дуже важливо те, що про багатьох із цих 106 людей узагалі не було жодної інформації – вони вважалися безвісти зниклими. Але ми їх знайшли. Повернули додому. Вісім офіцерів, 98 солдатів і сержантів… Дякую всім, хто дав цей результат. Буданов, Єрмак, Усов, Лубінець, Малюк, Клименко – усі, хто готував цей обмін, – молодці! Просто молодці! Звичайно, дякую й кожному нашому бійцю, які забезпечили наявність у нас відповідного обмінного фонду. Це мають пам’ятати всі на передовій: що більше російських полонених візьмемо, то більше наших людей повернемо. Провів зустріч сьогодні в Києві з міністром оборони Швеції. Подякував за незмінну підтримку для нашої держави, для наших воїнів. Особливий наголос у зустрічі зробили на посиленні нашої оборони бронетехнікою. Обговорили й нашу авіаційну коаліцію, яку створюємо з партнерами. Сьогодні Фінляндія відправила новий пакет оборонної підтримки – вже 16-й. Загальний обсяг цього пакету – понад 100 мільйонів євро. Дякую за це! Є сьогодні й важливе рішення Ради Євросоюзу для України – ще на рік подовжено торговельну лібералізацію на українську продукцію. Фактично це повне скасування мит і квот до червня 24-го року. І це новий етап секторальної інтеграції нашої економіки – України та всього Європейського Союзу, те, що однозначно робить нас всіх у Європі сильнішими. У процесі нашого просування у Євросоюз таку лібералізацію – поки тимчасову – ми маємо зробити постійною, і без жодних винятків та обмежень. Власне, як це й має відповідати духу єдиної та вільної Європи – без бар’єрів. Я дякую за це рішення нашим європейським партнерам! Кожен, хто прагне сили й міцності для всієї Європи, ухвалює саме такі рішення. Маємо бути свідомі того, що й після цього є ризик, що окремі обмеження все ж можуть залишитися. Якщо тиск окремих урядів на ЄС збережеться. Але внутрішня політика не має перекривати спільні європейські цілі. Тож, упевнений, ми зможемо знайти таке рішення, зокрема для фермерів в Україні і в деяких країнах-сусідках, яке відповідатиме нашим спільним європейським інтересам і стандартам. Мав честь сьогодні привітати з професійним днем нашу Державну службу спеціального зв’язку та захисту інформації України. Подякував за те, що зв’язок в Україні й для держави, і для наших військових, і для звичайних громадян залишається стабільним попри всі загрози. Це важливий результат, який допомагає нам стійко та ефективно протидіяти російським окупантам. Є за що подякувати й нашим воїнам Нацгвардії, зокрема на Запорізькому напрямку. Знищено пару російських «сушок» 15-ю бригадою оперативного призначення нашої Нацгвардії. Дякую двом нашим особливо влучним воїнам. До речі, один із них уже відзначений званням Героя України й має на своєму рахунку не лише ворожі літаки, а й збиту крилату ракету. Дякую, хлопці! Молодці. Донецький напрямок… Особливо відзначилися 128-ма окрема гірсько-штурмова бригада, 18-й і 137-й окремі батальйони морської піхоти та 74-й окремий розвідувальний батальйон. Дякую вам – кожному воїну! Кожному. Слава всім, хто б’ється заради України! Дякую всім у світі, хто нам допомагає! До речі, мав нагоду звернутися до спільноти американського Університету імені Джона Гопкінса. Це один із провідних навчальних закладів США. Його випускники й випускниці – потужні особистості, і деякі з них значно вплинули на політику. Побажав максимально цінувати час. Бо кожен день має значення. Що більше зробимо сьогодні, то швидше завершимо війну нашою перемогою. І тільки нашою. Слава Україні!</p>
  <div class="source"><a href="https://www.president.gov.ua/news/sho-bilshe-rosijskih-polonenih-vizmemo-bilshe-povernemo-nash-83173">https://www.president.gov.ua/news/sho-bilshe-rosijskih-polonenih-vizmemo-bilshe-povernemo-nash-83173</a></div>
</article>


<article>
  <h2>Впевнений, що ви продовжите вести за собою вільний світ, і це буде наше століття, де пануватимуть свобода, інновації та демократичні цінності   – звернення Президента України до випускників Університету Джонса Гопкінса </h2>
  <div class="badges"><span class="chip">UK</span> <span class="chip">2023-05-25</span></div>
  <p>Дякую, пані Еплбаум, за таке щедре й водночас лаконічне представлення. Пане президенте Деніелс, пане голово Ради піклувальників Фостер! Дорогі студенти, викладачі, батьки й гості сьогоднішнього заходу в університеті! Передусім – випускники 2023 року… Вітаю вас, що ви дійшли до цієї почесної межі – випускного дня в одному з найвеличніших університетів світу. І якщо зараз хтось із вас трішки хвилюється через те, чи не затягне мій виступ ваш такий довгоочікуваний момент випуску, одразу хочу всіх вас запевнити, що теж постараюся бути лаконічним. Хоч, можливо, і не настільки, як пані Еплбаум на початку, але все ж говоритиму не довго. Питання часу зараз – ключове питання. І саме про нього я хотів би сьогодні сказати. Одним із найпоширеніших трюїзмів на Землі є порада цінувати або хоча б не марнувати час. Чому це стало таким поширеним? Будь-яка людина колись усвідомлює, що час є найціннішим ресурсом на планеті. Не нафта чи уран, не літій чи щось інше, а час. Сам плин часу в цьому переконує. Хтось розуміє це швидше, і вони щасливчики. Хтось розуміє запізно, коли когось чи щось втрачає. Люди не оминуть цього – це лише питання часу. Зараз ви можете озирнутись на той час, який ви провели тут, в університеті, навчаючись. Чи взяли ви від нього все, що потрібно було саме вам? Попереду у вас іще більше часу – ціле життя. Це ваші кар’єри, які ви побудуєте. Це гордість ваших батьків, на яку вони мають повне право, якщо виховали таких дітей, які закінчують Johns Hopkins. Це ваші родини, які – я вам цього бажаю – принесуть вам кохання. Це ваші діти й онуки, які успадкують частинку вашої душі… Чи зможете ви не згаяти цей час життя? Ця тема виглядає банальною, але це дуже-дуже складні питання для кожної людини. Як відповіси, так і проживеш. І якщо на землі ще можна знайти нові поклади нафти чи літію, якщо в перспективі людство може почати видобуток ресурсів у космосі, то все ж поки що суто фантастика – взяти на життя більше часу, ніж відведено. Але чому я говорю про це зараз? Днями я знову був на передовій – на одній із тих ділянок фронту, де бої проти російських окупантів найжорстокіші. Я їздив, щоб особисто нагородити найкращих бійців і щоб привітати наших морпіхів із Днем морської піхоти України. І знаєте… Фронт в Україні – це дуже різні люди, які воюють за свободу й незалежність. Це люди різного віку. І серед них є точно такі самі хлопці й дівчата, як ви зараз. Хтось із них встиг пройти свій випускний, хтось лише мріє про нього. У них і у вас – схожі надії на життя, схожі очікування від життя. Але є фундаментальна відмінність, яка зводиться саме до питання про час. Час вашого життя підвладний лише вам. Час життя наших хлопців і дівчат на передовій, час життя всіх українців, які змушені переживати цю страшну російську агресію, на жаль, підвладний багатьом чинникам, які не залежать від них. Куди вдарить чергова російська ракета чи ще один іранський убивчий дрон, які Росія так любить запускати по Україні? Чи зможе наша ППО врятувати всі життя, що під загрозою? Який момент у бою може стати найбільш ризикованим, а який – вирішальним? Та скільки триватиме ця війна? Ми намагаємося знову опанувати час нашого життя – те, що відбувається з нами. І, до речі, якщо хтось із присутніх тут збирається стати політиком, то запам’ятайте, що саме це й буде вашою роботою – опановувати час. Робити час життя вашого народу й країни підвладним вашому народу й країні – за будь-яких обставин. Щоб ваші люди отримували відповідь на будь-яке питання про те, яким буде час їхнього життя. Бувають спокійні часи, коли це просте завдання для політиків. Бувають дуже-дуже неспокійні політики, які ускладнюють, здавалося б, прості завдання так, що вони стають справжніми кризами. Буває різне… І, на жаль, досі бувають війни. Звісно, я не побажаю нікому відчути себе на моєму місці. І неможливо дати інструкцію, як іти життям, щоб не згаяти його час. Проте завжди спрацьовує одна порада: ти маєш знати, для чого тобі сьогодні та яким ти хочеш бачити своє завтра. Ти маєш знати це, коли ти – політик і маєш досягти певної мети для своєї держави. Ти маєш знати це, коли ти – солдат і повинен захистити свою позицію, щоб уся країна була захищена. Ти маєш знати це, коли тобі просто потрібно йти життям. Іноді, правда, коли ти молодий і коли ти студент, все ж треба трохи часу й змарнувати. Бо яке ж життя без цього? Але тільки іноді. І коли від тебе не залежить хтось інший. Я гордий, що Україна не втрачає жодного дня у своєму захисті від російського терору. Щодня ми робимо все, щоб стати сильнішими, дати більше захисту людям, врятувати більше життів. Сполучені Штати також не втратили жодного дня, допомагаючи Україні відбити російську агресію. Президент Байден, сильна двопартійна коаліція в Конгресі й передусім американський народ, як і попередні покоління, піднялися на цей виклик і ведуть вільний світ до забезпечення свободи у Європі. Ми, українці, віримо, що вільна й безпечна Україна є завершальним кроком у боротьбі за звільнення Європи від зла тираній – боротьбі, яка привела ваших прадідів і прабабусь на береги північної Франції близько 80 років тому. Я не сумніваюся, що ви всі незабаром станете чудовими лікарями, юристами, інженерами й титанами нових технологій і нових бізнесів. Також я впевнений, що дехто з вас дослухається до поклику служити й стане членом Конгресу, секретарем кабінету міністрів і – так, можливо, – колись Президентом... Звичайно, після Президента Байдена, і прошу декого з вас: нам не потрібні сюрпризи. Я впевнений, що ви, як і покоління до вас, продовжите вести за собою вільний світ, і це століття буде нашим століттям. Століттям, де пануватимуть свобода, інновації та демократичні цінності. Століттям, коли тиранії, що придушують своїх і прагнуть поневолити сусідів, зникнуть із Землі раз і назавжди. Але від кожного нашого сьогодні залежать усі наші завтра, завтра наших дітей та онуків. Від кожного сьогодні! Дякую тобі, Johns Hopkins, за увагу! Дякую тобі, Америко, за підтримку! Слава Україні!</p>
  <div class="source"><a href="https://www.president.gov.ua/news/vpevnenij-sho-vi-prodovzhite-vesti-za-soboyu-vilnij-svit-i-c-83165">https://www.president.gov.ua/news/vpevnenij-sho-vi-prodovzhite-vesti-za-soboyu-vilnij-svit-i-c-83165</a></div>
</article>


<article>
  <h2>За цей тиждень маємо значний прогрес щодо сучасної авіації для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-26</span></div>
  <p>Бажаю здоровʼя, шановні українці! Щойно провів Ставку. Питання очевидні. Передова, наш захист і наші активні дії, забезпечення наших воїнів зброєю та снарядами, технікою. ППО й захист від терору. Протягом дня отримую доповіді щодо ситуації в Дніпрі та ліквідації наслідків чергового удару. Це суто звірство: російська ракета, балістика – проти лікарні та ветеринарної клініки. Абсолютно хворі істоти. Станом на цю хвилину внаслідок удару загинули двоє людей. Мої співчуття рідним і близьким! Розбір завалів ще не завершився. Понад 30 людей поранені, серед них двоє дітей. Ми зробимо все можливе, все неможливе, щоб пришвидшити постачання в Україну більшої кількості та якості систем ППО – це буквально щоденне питання для роботи з партнерами. За цей тиждень маємо значний прогрес і щодо сучасної авіації для України, яка стане ключовим компонентом нашого захисту в повітрі. Ми рухаємось у модернізації оборони швидше, ніж можна було передбачити ще півроку тому. Важливу доповідь на Ставці зробив генерал Сирський – щодо відповідних напрямків на Донбасі. Наші воїни роблять там неймовірні речі, і кожна відбита в окупантів позиція, кожна зайнята нашими силами висота – це нові й нові аргументи для світу, що Україна може, може перемогти. Дякую кожному воїну! «Таврія», «Одеса», «Північ», захист Харківщини – увага кожному напрямку. Оснащення технікою бригад наступу. Міністр оборони доповів мені щодо результатів зустрічі «Рамштайну» – хороші результати. Провів сьогодні також нараду з міжнародниками щодо нашого руху в НАТО – більш концептуальну. Ми маємо використати – і використаємо! – кожну можливість цього й наступного місяця, загалом цього року, щоб наповнити реальним політичним змістом наші відносини з Альянсом. Була важлива розмова із сенатором Гремом – це один із найбільш впливових і досвідчених сенаторів США. Ми обговорили ситуацію в нашій обороні на сьогодні, наші потреби найближчого часу. Я дякую за розуміння України! Готуємо кілька міжнародних звернень, щоб збільшити підтримку нашої держави й нашої боротьби за свободу – підтримку як у колі наших традиційних союзників і партнерів, так і в країнах Глобального Півдня. Провів нараду щодо нових санкцій – проти тих, хто сприяє російській агресії. І ще одне. Сьогодні Грузія відзначає День незалежності. Я вітаю весь народ Грузії та бажаю бути разом з нами й усіма іншими народами Європи у вільній, мирній та об’єднаній європейській родині. Я бажаю цього всій Грузії – і тим частинам вашої країни, які поки що в російській окупації. Поки що! Грузія є однією з давніх і поважних історичних сил, і цю силу не здолати, я в цьому впевнений. Окупант програє. გაუმარჯოს თავისუფალ საქართველოს! Слава Україні!</p>
  <div class="source"><a href="https://www.president.gov.ua/news/za-cej-tizhden-mayemo-znachnij-progres-shodo-suchasnoyi-avia-83185">https://www.president.gov.ua/news/za-cej-tizhden-mayemo-znachnij-progres-shodo-suchasnoyi-avia-83185</a></div>
</article>


<article>
  <h2>Ми продовжимо наші санкційні кроки, на черзі – нові, ще більш масштабні санкційні пакети – звернення Президента України</h2>
  <div class="badges"><span class="chip">UK</span> <span class="chip">2023-05-27</span></div>
  <p>Бажаю здоровʼя, шановні українці! Сьогодні – ще один наш санкційний день. Є санкції проти юридичних та фізичних осіб – більшість із них російські, – які працюють на терор. Загалом 220 компаній і 51 фізична особа. Це підприємства ВПК та дотичні російські компанії. Підприємства, що обслуговують війну. І особи, через яких відбувається управління цими компаніями. Не всі з них діють на території держави-терориста, деякі – в інших країнах. Але глобальний тиск отримають усі. Крок за кроком ми збираємо повні дані про всіх, хто працює на агресію – прямо чи опосередковано. Кожна така особа буде заблокована, і наші українські санкції або вже синхронізовані, або будуть синхронізовані із санкціями вільного світу. Коли Росія починала цю агресію, там дивилися на світ, як на себе у дзеркало. Там думали, що нібито всі у світі такі ж цинічні й нібито так само зневажають людей, як господарі Росії. Але світ інший – світ допомагає нам захищати життя. І кожен, хто йде проти світу, стане маргіналом. Росія нічого не здобуде і все програє. Разом із тими, хто ще якось намагається їй допомагати в терорі. Ми продовжимо наші санкційні кроки, і на черзі є нові санкційні пакети – ще більш масштабні. За підсумками тижня хочу подякувати Японії за новий санкційний пакет проти Росії. Дякую й за нову безпекову допомогу від Японії. Це те, що реально рятує життя. Дякую Фінляндії за новий оборонний пакет для України, це рішення ухвалено теж цього тижня. Дякую Німеччині за передачу нашій державі чергової партії різних оборонних засобів, які посилять наш захист від російського терору, зокрема й захист неба. Хочу подякувати Канаді за готовність зміцнювати своє лідерство в підтримці України. Дякую Ісландії за допомогу нашому захисту й нашим людям. Наступний тиждень теж зробимо сильним із погляду нашої співпраці з партнерами. Жодного тижня не втрачаємо. І, як завжди, дякую нашим воїнам, кожному й кожній, хто особливо відзначився на тижні. Бахмутський напрямок… 80-та окрема десантно-штурмова бригада – дякую, воїни, за ваші активні дії! Це саме те, що потрібно. Славетна 93-тя окрема механізована бригада «Холодний Яр» – дякую вам за стійкість і за вашу сміливість! Молодці! Лиманський напрямок… 81-ша окрема аеромобільна бригада – дякую вам, хлопці, за вашу результативність у знищенні ворога! ОСУВ «Таврія»… 35-та і 36-та окремі бригади морської піхоти, 55-та окрема артилерійська бригада, 59-та окрема мотопіхотна бригада й десантники нашої «Сімдесятдевʼятки» – я дякую всім вам! Як завжди – міцні, як завжди – ви дуже ефективні! Слава всім, хто захищає нашу державу! Слава всім, хто допомагає! Слава Україні!</p>
  <div class="source"><a href="https://www.president.gov.ua/news/mi-prodovzhimo-nashi-sankcijni-kroki-na-cherzi-novi-she-bils-83201">https://www.president.gov.ua/news/mi-prodovzhimo-nashi-sankcijni-kroki-na-cherzi-novi-she-bils-83201</a></div>
</article>


<article>
  <h2>Київ та всі наші міста, вся Україна поставить крапку в історії московської деспотії – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-28</span></div>
  <p>Бажаю здоровʼя, шановні українці! Сьогодні наша держава пройшла через одну із найбільших російських атак «Шахедами» – одночасно 54 дрони. Майже всі вони збиті… Майже!.. На жаль, є влучання на Житомирщині. Зробимо все, щоб допомогти, щоб відновити зруйноване. Але все ж більшість руйнувань вдалося відвернути, більшість життів, які могли забрати ці «Шахеди», вдалося зберегти. Я дякую кожному й кожній, хто це забезпечив! Зенітні ракетні війська та авіація Повітряних сил, протиповітряна оборона Сухопутних військ та наші мобільні вогневі групи… Дякую вам, воїни! Під час цієї терористичної атаки кількісно найпотужніший удар був спрямований саме проти Київщини. У межах міста Києва та області збито 36 дронів. Саме так Росія відзначає день нашого древнього Києва… За свою історію Київ бачив різні підлості від загарбників. Пережив їх усіх, переживе й рашистів. Жодного з них тут не буде! Київ та всі наші міста, вся наша Україна поставить крапку в історії московської деспотії, яка дуже довго й дуже різним народам несла поневолення. Її не врятують ані «Шахеди», ані будь-які інші засоби терору, які вона принизливо шукає по світу. Бо сила – вона в людях, вона – у містах, вона – у житті, а коли зневажають і життя, і людей, і найбільш вагомі для культури міста, буде тільки програш для Росії. І навіть сотні «Шахедів» від цього її не врятують. Лише додадуть ганьби Росії. Цими днями ми вітаємо із Днем міста Київ та Олександрію, Сєвєродонецьк, Калуш, Кривий Ріг… Міста неоднакової долі, але однакової нашої поваги. Нашої України. Нашої віри в те, що ми пройдемо цей надзвичайно тяжкий етап історії… Пройдемо, і будуть всі наші міста вільними, а люди – захищеними від будь-якого зла, що може загрожувати нашій державі. Сьогодні я хочу подякувати всім нашим людям, які бились і бʼються заради України, – усім нашим воїнам, усім видам Збройних Сил і родам військ, кожній бригаді, кожному підрозділу. Дякую вам! Усім, хто в бою, усім, хто на бойових завданнях, усім, хто на бойових постах! І дякую всім, без кого не уявити ефективного опору держави, ефективного захисту наших міст. Дякую кожному й кожній, хто тренує наших воїнів та хто відновлює їх після поранень. Хто виробляє й постачає зброю. Хто забезпечує нашу логістику та звʼязок. Дякую всім, хто забезпечує Україну розвідувальною інформацією та хто поширює світом правду про війну й російський терор. Дякую кожному й кожній, хто забезпечує наші рятувальні операції після ворожих ударів та ліквідовує їхні наслідки. Дякую кожному у світі, хто не байдужий і хто хоче перемоги свободи так само, як і ми. Всі наші енергетики й транспортники. Дякую вам! «Укрзалізниця». Оборонпром. Усі наші волонтери. United24 та амбасадори. Дякую! Наші правоохоронці. Місцева влада. Працівники, працівниці комунальних підприємств. Наша освіта. Наші діячі культури. Наші історики. Усі, хто зберігає робочі місця, та усі, хто створює робочі місця – попри все. Наші фермери, працівники нашого агросектору. Наша промисловість. Айтівці. Наші державні службовці. Наші дипломати. Дякую всім, хто зміцнює нашу оборону, нашу державу, наших людей! Те, що наша столиця вільна, те, що наші міста захищаються – захищаються достойно, те, що ми звільнимо кожне нині окуповане місто – усе це заслуга багатьох людей. Усіх, хто воює й працює заради України. Це заслуга нашого могутнього народу, який уміє робити історичні речі. Коли обʼєднаний. Коли усвідомлює свою силу. Коли нічого не пробачає ворогові. І коли надихає увесь світ. Ідемо вперед, поки не звільнимо всю нашу, українську землю… Боронимо кожне місто… Дбаємо одне про одного й памʼятаємо про всіх наших людей, яких ми маємо повернути додому, до своїх міст і сіл із російської неволі. Слава нашому прекрасному народу! Слава всім, хто дбає про нашу державу! Слава Україні!</p>
  <div class="source"><a href="https://www.president.gov.ua/news/kiyiv-ta-vsi-nashi-mista-vsya-ukrayina-postavit-krapku-v-ist-83213">https://www.president.gov.ua/news/kiyiv-ta-vsi-nashi-mista-vsya-ukrayina-postavit-krapku-v-ist-83213</a></div>
</article>


<article>
  <h2>Звернення Президента України до американського народу з нагоди Дня пам’яті</h2>
  <div class="badges"><span class="chip">UK</span> <span class="chip">2023-05-29</span></div>
  <p>Від імені всіх українців я хотів би вшанувати мужність і самопожертву всіх американців, які стали на захист і продовжують захищати свободу. Ваша свобода встояла завдяки тим, хто за неї боровся. Наша свобода встоїть завдяки тим, хто за неї бореться. Свобода ґрунтується на хоробрості найкращих у своєму роді та на готовності молодих чоловіків і жінок, які служать своєму народові в армії, ставати найкращими у своєму роді і зробити свою хоробрість основою для майбутнього своєї нації. Коли ми згадуємо воїнів, які пожертвували своїм життям в ім&#x27;я свободи, – ми згадуємо причину, чому ми живі, чому ми живемо так, як нам подобається, і чому стоять наші вільні нації. Наш обов&#x27;язок – навчити дітей, що свободу не можна сприймати як даність. Наш обов&#x27;язок – навчити їх бути вдячними. Наш обов&#x27;язок – вшанувати кожного, хто віддав своє життя, захищаючи свободу, благородний і вільний прапор своєї країни і народу. Наш обов&#x27;язок – пам&#x27;ятати, яка ціна була заплачена за те, щоб зберегти світло свободи, незважаючи на всі темні часи, що настали. Ми, українці, завжди будемо вдячні США і кожному американцю за надзвичайну підтримку, яка допомагає нам звести російську тиранію до тих, хто програв у боротьбі за свободу. Моя особлива подяка в цей День пам&#x27;яті всім американцям різних часів – синам і дочкам, батькам і матерям, братам і сестрам, які стали воїнами, чия сила перетворилася на силу свободи і яким судилося показати світові, що свобода завжди буде яскраво сяяти на пагорбі. Нехай наша перемога, перемога українських воїнів, зробить це світло яскравішим! Боже, благослови Америку! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-do-amerikanskogo-narodu-z-nag-83225">https://www.president.gov.ua/news/zvernennya-prezidenta-ukrayini-do-amerikanskogo-narodu-z-nag-83225</a></div>
</article>


<article>
  <h2>Нашими успіхами, тиском та «Петріотами» ми відповідатимемо Росії на всі прояви її зла – звернення Президента України</h2>
  <div class="badges"><span class="chip">UK</span> <span class="chip">2023-05-29</span></div>
  <p>Бажаю здоровʼя, шановні українці! Сьогодні був дуже довгий день, і почався цей день дуже рано для багатьох наших людей. Кілька російських терористичних атак за добу. «Шахеди», крилаті ракети, балістичні. Керовані авіабомби. Дякувати нашій ППО – усім захисникам і захисницям неба, – сьогодні вдалося врятувати як мінімум сотні життів. Лише за один день. Більшість «Шахедів» і ракет збито. Але кожна така терористична атака повертає нас і весь світ до очевидного висновку: Росія хоче пройти до кінця шляхом зла, тобто до своєї поразки, бо у зла не буває й не може бути іншого кінця, окрім поразки. Світ повинен бачити, що терор програє. Коли «Петріоти» в руках українців забезпечують стовідсоткове збиття будь-яких російських ракет, терор програє. Коли світ збільшує тиск на Росію, зокрема санкційний, коли ізоляція терориста зростає, коли будь-якої близькості з Москвою соромляться її колишні партнери, терор програє. І, звичайно, немає більшого приниження для держави-терориста, ніж успіхи наших воїнів. Власне, нашими успіхами, нашим тиском, нашими «Петріотами» ми маємо і будемо й надалі відповідати Росії на всі прояви її зла. І ми знищимо це зло. Ніхто інший у світі не застосовує зброю проти зла ефективніше, ніж українці. Сьогодні провів засідання Ставки. Доповіді – дуже конкретні. Постачання нових систем ППО й ракет до них, відповідні домовленості з партнерами. Ефективність нашої ППО й те, що може зробити захист неба сильнішим. Влучання, які, на жаль, є. Наші оборонці вміють учитись і зроблять усе, щоб терористам стало значно складніше. Доповідали на Ставці, як і завжди, Головком та командувачі оперативних напрямків. Не тільки забезпечення боєприпасами, не тільки підготовка нових бригад, не тільки наша тактика. Але й терміни. Це те, що максимально важливо. Терміни щодо того, як ми будемо рухатися. Будемо. Рішення ухвалені. Я дякую кожному солдату й сержанту, офіцеру й генералу, кожній бригаді, які підготувалися. Провів сьогодні також доволі змістовну нараду з нашими міжнародниками. Готуємо нові спільні з партнерами кроки для посилення нашого захисту. І для наших активних дій. Немає й не буде альтернативи повному звільненню нашої землі. Немає й не буде альтернативи повному захисту наших цінностей. І я вдячний усім нашим партнерам, які розуміють, що повага до кожного людського життя, свобода людини та міжнародне право – це такі цінності, щодо яких компроміси неможливі. Хочу сьогодні окремо подякувати Данії – усьому народу, усьому данському політичному класу. Парламенту, уряду та особисто пані Прем’єр-міністру Фредеріксен за рішення збільшити фінансування данського Фонду підтримки нашої держави на суму понад 3 мільярди доларів США. Тепер загальна сума оборонної допомоги від Данії сягне більш ніж 4 мільярди 700 мільйонів доларів. Дуже вагомо. Такі рішення роблять поразку російського терору швидшою. Дякую за це! Говорив сьогодні з Прем’єр-міністром Камбоджі Хун Сеном. Подякував йому за принципову підтримку міжнародних правил, усього того, заради чого нації об’єднані Статутом ООН та обов’язковими для всіх конвенціями. Запросив Камбоджу приєднатися до спільних зусиль із різними країнами світу в реалізації нашої формули миру. Це спільне глобальне завдання – не дати Росії зробити терор чимось звичним для світу, коли й хтось інший захворіє на це зло. І щойно, перед записом цього звернення, провів іще дві розмови. Говорив із Прем’єр-міністром Нідерландів Марком Рютте. Поінформував про удари терористів. Подякував за готовність і надалі допомагати нам захищати людей. Нідерланди – серед лідерів у допомозі для захисту від терору, для притягнення терористів до відповідальності. Обговорили нашу оборонну взаємодію – нашу нову авіаційну коаліцію, коаліцію сучасних винищувачів, яку створюємо. І створимо! Звичайно, обговорили й посилення нашої ППО. Говорив із Президентом Туреччини Ердоганом. Привітав його з перемогою на виборах. Впевнений, що наша подальша співпраця – України й Туреччини – на всіх рівнях зможе дати ще більше користі нашим людям та міжнародній стабільності. Безпека нашого регіону та всієї Європи, світова продовольча безпека, захист фундаментальних норм міжнародного права – це те, що ми робили, робимо й будемо робити разом. Дякую всім у світі, хто допомагає! Слава всім нашим воїнам! Іще раз дякую Повітряним силам та всім нашим захисникам і захисницям неба. Слава Україні!</p>
  <div class="source"><a href="https://www.president.gov.ua/news/nashimi-uspihami-tiskom-ta-petriotami-mi-vidpovidatimemo-ros-83229">https://www.president.gov.ua/news/nashimi-uspihami-tiskom-ta-petriotami-mi-vidpovidatimemo-ros-83229</a></div>
</article>


<article>
  <h2>Продовжуємо консолідацію партнерів для того, щоб українська ППО стала максимально ефективною – звернення Президента України</h2>
  <div class="badges"><span class="chip">UK</span> <span class="chip">2023-05-30</span></div>
  <p>Бажаю здоровʼя, шановні українці! Короткий звіт за цей день. Доволі гучний день. Перше – дякую нашим Повітряним силам та всім захисникам і захисницям неба за відбиття чергового нічного нальоту російських дронів. Знову й знову дякую нашим воїнам за кожен збитий «Шахед», за кожну збиту російську ракету. Бо це завжди – врятовані життя людей, завжди врятована інфраструктура. Друге – на жаль, були влучання, на жаль, були падіння уламків із відповідними наслідками, на жаль, були втрати… Мої співчуття! Дуже й дуже важливо зважати на повітряну тривогу та не ставитися до неї легковажно. І хочу, щоб мене зараз почули всі представники місцевої влади, які відповідають за конкретні громади, за конкретну територію. Укриття у містах мають бути доступними. Люди мають розуміти, коли і як збільшиться кількість та доступність укриттів. Це відповідальність конкретних посадовців, і конкретна відповідальність. Третє – продовжуємо консолідацію партнерів для того, щоб українська ППО стала максимально ефективною. Російський терор має програвати щодня й щоночі, у кожному нашому регіоні, у небі кожного українського міста й села. Коли будь-який напад російських терористів буде завершуватися провалом для терористів, їхні поразки стануть джерелом нашої безпеки – довгострокової. Говорив сьогодні з канцлером Німеччини Шольцом, зокрема про ППО. Подякував за вже надані Україні системи ППО, тобто за вже врятовані Німеччиною життя наших людей. Обговорили й загалом оборонну ситуацію, нашу безпекову співпрацю. Перед важливими міжнародними заходами, що відбудуться вже дуже скоро, виходимо на спільні позиції, на спільні рішення. І я дякую Олафу, пану канцлеру, за його особисту рішучість, яка багато в чому стає рішучістю всієї Європи. Четверте – говорив із представниками потужної британської оборонної компанії BAE Systems. Це справді масштабний виробник зброї – тієї зброї, яка нам необхідна зараз та яка буде необхідна нам і надалі для гарантування безпеки нашої держави та всього регіону. Працюємо над створенням в Україні відповідної бази для виробництва й ремонту. Йдеться про широкий спектр зброї: від танків до артилерії. Ми забезпечимо Україні, а отже, всій Європі такий новий фундамент міцності. Пʼяте – зустрівся сьогодні з делегацією одного з провідних світових аналітичних центрів, американської Атлантичної ради. Хороша, корисна розмова для захисту наших спільних цінностей, усіх у світі, хто цінує свободу. Поінформував представників Атлантичної ради про наші основні оборонні потреби станом на зараз, на цей час у протистоянні. Ми обговорили кроки, що наближають створення нової авіаційної коаліції. Ми незмінно наближаємося до цього результату – до отримання нашими воїнами сучасних винищувачів. І я дякую всьому народу Сполучених Штатів, кожному й кожній у політичній спільноті, хто нас підтримує, дякую особисто Президенту Байдену й обом партіям Конгресу. Зараз, саме в Україні, на нашій землі, у нашому небі вирішується, чи збережуть свобода й цивілізованість глобальне лідерство у цьому столітті. Вирішується нами, разом з Америкою, разом із Європою, разом з усіма нашими союзниками й партнерами. Дякую всім у світі, хто допомагає! І, звичайно, сьогодні, як і завжди, я дякую нашим воїнам. Усім, хто зараз у бою заради України. Усім, хто на бойових завданнях. На бойових постах. Авдіївський напрямок, Бахмут, Мар’їнка, Шахтарський напрямок. Дякую всім, хто захищає наші позиції на Луганщині та на Харківщині. Дякую кожному й кожній, хто захищає Запоріжжя, Херсонщину. Дякую всім, хто тримає силу нашого кордону. Наші бригади, які воюють. Наші бригади, які готові йти вперед. І наша розвідка. Наші сили безпеки. На всіх напрямках та на всіх рівнях ворог повинен відчути, що Україна зміцніла. Слава нашим героям! Слава Україні!</p>
  <div class="source"><a href="https://www.president.gov.ua/news/prodovzhuyemo-konsolidaciyu-partneriv-dlya-togo-shob-ukrayin-83253">https://www.president.gov.ua/news/prodovzhuyemo-konsolidaciyu-partneriv-dlya-togo-shob-ukrayin-83253</a></div>
</article>


<article>
  <h2>Усі 462 доби ми б’ємося за наше майбутнє, а значить – за наших дітей, за їхню волю та їхню долю – виступ Президента України на конференції «UA: Війна. Недоспівана колискова» з нагоди Міжнародного дня захисту дітей</h2>
  <div class="badges"><span class="chip">UK</span> <span class="chip">2023-05-31</span></div>
  <p>Шановні учасники та гості конференції! Шановні пані та панове! Шановні присутні! Шановні журналісти, громадські діячі! «У людині є потяг і лють – руйнувати та вбивати. Поки людство не зазнає великих змін, будуть точитися війни. Все, що було збудовано й вирощено, буде знищено й спотворено, після чого людству доведеться починати все спочатку…» Цим словам багато років, 80 років. Ці слова належать людині, відомій в усьому світі, людині, яка, на погляд багатьох, змінила історію. Вона не політик, не релігійний діяч, не науковець, не митець і, мабуть, найголовніше, не доросла людина. Це слова дитини. 13-річної дівчинки Анни Франк. Щоденник, який вона вела два роки у сховищі під час нацистської окупації, сколихнув світ. Але не застеріг. І доказ цього – поява у XXI столітті нового страшного дитячого щоденника, написаного восьмирічним хлопчиком Єгором у блокадному українському Маріуполі, який тоді знищували війська Російської Федерації. Загальна ситуація щодо захисту прав дітей у час такої війни та, по суті, головні питання цієї важливої конференції фактично відображає саме цей щоденник. Без прикрас, коротко, дуже простими та водночас дуже болючими словами. Він, цей щоденник, починається так: «ВІЙНА. Я добре поспав, прокинувся і усміхнувся». Ми живемо в часи, коли для дітей це щастя. Коли щоночі – сирени повітряної тривоги, і просто поспати – це щастя, це цінно. Коли щоночі – ракетні атаки, і прокинутися зранку – це справді безцінно. Це триває 15 місяців. Російські агресія, терор 15 місяців нищать не просто будівлі, а фундаментальні права людини – фундаментальні права наших дітей. Право на безпечне середовище й довкілля, на освіту, право на розвиток, на охорону здоров’я, право на відпочинок, дозвілля, а, найголовніше, – невід’ємне і найголовніше право дитини на життя. Право, яке Росія забрала у щонайменше 483 українських діточок, і це лише ті долі, про які ми з вами знаємо достеменно. Варто завжди називати речі своїми іменами – і я прихильник цього, – а не певними офіційними формулюваннями, які, на мій особистий погляд, дещо викривляють істину, розмивають суть і пом’якшують жах усього того, що Росія зробила і що вона робить. Росія вбила – і саме тому такі формулювання будуть у мене – Росія вбила 483 дитини щонайменше. Вбила. Це не те, що можна назвати словами «вони стали жертвами російської агресії» чи «вони загинули внаслідок збройного конфлікту». Ні! Росія вбила цих дітей. Ще майже тисячу дітей Росія скалічила. І про це не можна сказати «вони зазнали ушкоджень унаслідок бойових дій». Хлопчик Єгор із Маріуполя знає цей біль. Про це – наступні спогади з його щоденника. І особливо моторошно, коли усвідомлюєш, що ці слова написані дитячим почерком. «У мене – рана на спині, здерта шкіра. У сестри – поранення голови. У мами – видерте м&#x27;ясо на руці та рана на нозі…» Продовжуючи називати речі своїми іменами, слід сказати про ще один наслідок агресії Російської Федерації. Це мільйони родин і дітей, чий дім знищила Росія абсолютно свідомо. І про це не можна сказати, що «вони втратили житло через відповідні бойові дії». Важливо говорити те, що насправді сталося. Росія знищила дім мільйонів людей. Мільйони скалічених доль, мільйони зламаних мрій. Або простіше, жорстко, як у щоденнику восьмирічного хлопця Єгора: «У мене померла бабуся Галя, дві собаки й улюблене місто Маріуполь…» На жаль, ми з вами знаємо, що таких міст і сіл в Україні чимало. Стертих із лиця землі. Цілі квартали, вулиці, будинки, під завалами яких Росія поховала поняття «права дітей». Атакувала їх усі – від самої появи на світ і до повноліття. Це ракети, які влучили в пологовий будинок у Маріуполі й пологовий будинок у місті Херсоні. Дитячі садочки в Охтирці, Слов’янську, Станиці Луганській і ще понад тисячу дитячих садочків по всій нашій державі. Школи в Краматорську, Лозовій, Часовому Яру, ліцей у Кривому Розі, гімназія в Миколаєві та загалом іще 1300 шкіл по всій нашій території. Дитяча лікарня «Охматдит», дитяча обласна клінічна лікарня в Херсоні й загалом понад тисячу медичних закладів. Дитячий будинок у Дружківці, центр реабілітації дітей з інвалідністю в місті Херсоні, школи для дітей з особливими освітніми потребами, для дітей із вадами слуху в Запорізькій області та вадами зору в Харкові. Палац дітей та юнацтва в Бахмуті, в нашому міцному Бахмуті. Дитяча бібліотека в Нікополі. Дитячо-юнацькі спортивні школи по всій державі: Сєвєродонецьк, Мар’їнка, Рубіжне, в Баштанці. Стадіони в Чернігові, в Миколаєві. Льодові арени в Харкові та місті Маріуполі. Зали, поля, басейни, сотні інших об’єктів, де наші дітки займались різними видами спорту. І… тисячі й тисячі дітей, які були викрадені, вирвані з життя, відірвані від рідних і незаконно депортовані на територію Росії. Ми не знаємо точної кількості – на жаль, це правда, поки що, – скільки всього таких наших дітей. Але ми знаємо, що маємо повернути їх усіх. Ми знаємо, що маємо відновити права й безпеку для всіх українських дітей. Наша держава докладає всіх можливих зусиль, щоб повернути українських дітей, щоб повернути їм нормальне життя, щоб повернути наших дітей додому, в Україну. Важливий крок був зроблений учора. І я хочу, якщо можна, використовувати сьогодні такі слова, підтримати й привітати з початком роботи Центр порятунку й захисту українських дітей – наш штаб порятунку й захисту діточок. Платформа, на базі якої можна об’єднати зусилля державних і міжнародних інституцій задля реалізації стратегії захисту й безпеки українських дітей Bring Kids Back UA. Це детальний і покроковий план дій – затверджений план дій, – що передбачає повернення депортованих Росією дітей, їхню реінтеграцію, соціалізацію, гуманітарну допомогу, дуже важливу психологічну підтримку, втілення сучасних освітніх ініціатив, роботу з фіксації всіх скоєних проти наших дітей злочинів та обов’язково – притягнення до відповідальності за них, розвиток сімейних форм виховання та ще низку дій для забезпечення кожного права кожної нашої української дитини. Власне, все це і є сенсом нашої конференції, тим, що має бути обговорено сьогодні, зараз. Окрім того, ця наша конференція дасть старт низці важливих міжнародних заходів, зокрема у Швеції, Норвегії та інших країнах. Я думаю, сьогодні детально про це команда розкаже, омбудсмен обов’язково скаже. Ми об’єднаємо світову більшість заради того, щоб відновити безпеку для українських дітей. Усі ми розуміємо: відновлення й реалізацію всіх прав наших дітей – у повному обсязі та на якісному, вищому рівні – може дати лише наша справедлива перемога. І ми це розуміємо. Повна деокупація всіх наших територій. Повноцінна безпека в мирних містах і селах. А отже, відповідна підтримка України світом – озброєнням і технікою, засобами ППО, тиском на державу-терориста у будь-яких напрямах… І все це не просто дає перевагу на полі бою і не просто прискорює суто воєнну перемогу, це наближає перемогу цивілізації, повернення нормального життя, європейського життя, життя незалежної держави із забезпеченням всіх прав людини та всіх прав наших українських дітей. Ми стоятимемо до кінця, і ми ніколи не опустимо рук і не впадемо духом. Я думаю, увесь світ це вже усвідомлює. Так само, як восьмирічний хлопчик не здався попри все. А йому набагато важче, ніж багатьом із нас. Це правда, він просто молодець. «Я прокинувся. Ну, як і вчора, усміхнувся. Бабуня пішла по воду. Повернулася. До речі, в мене скоро день народження…» Пані та панове! Забезпечення прав кожної дитини починається з моменту народження, появи на світ, який людство збудувало за ці роки – світ, який, на жаль, сповнений таких катастроф, такої люті, таких воєн. Сповнений таких лих. У кожної дитини мало б бути безумовне та невід’ємне право, незалежно від дати появи на світ. У цьому році, у цьому столітті чи через багато поколінь – кожна дитина повинна мати право народження у безпечному, мирному і, найголовніше, – у вільному світі. Гарантування цього права – наш із вами обов’язок. Усіх вільних держав, усіх сумлінних лідерів. І саме за такий світ ми боремося сьогодні. І саме ці права для кожної дитини ми захищаємо дев’ять років і 462 дні. Ми даємо відсіч російській агресії. І доволі часто акцентуємо: ми захищаємо не лише Україну – і дуже хочеться, щоб не лише ми це усвідомлювали, – а й усю вільну Європу, увесь вільний світ, права всіх вільних людей. І це об’єктивно, заслужено, це не просто дипломатично – це відверто, людяно й дуже чесно. Та водночас не визначально. Бо насамперед ми захищаємо дітей. Усіх наших дітей. З 24 лютого для нас День захисту дітей – це кожен день. Усі 462 доби повномасштабної війни. 462 дні нашої битви – передусім за наше майбутнє, значить за дітей. За їхню волю та їхню долю. За Україну, яку ми залишимо їм. Європу, яку ми побудуємо разом. Світ, у якому вони будуть жити вільно. Сьогодні ми б’ємося саме за те, яким цей світ буде. І саме тому, коли ми кажемо: «Наші діти», ми маємо на увазі не лише українців і українок. Ми б’ємося разом за дітей – за абсолютно всіх дітей, за всі наступні покоління, за їхні права й свободи. Те, що ми називаємо «завтра», те, що ми хочемо збудувати й передати. Те, що ми називаємо майбутнім і можемо лише уявити, для них буде сьогоденням і реаліями, які вони обов’язково отримають у спадок від нас. Ми відбудуємо все, що зруйнували російські окупанти. Ми зробимо все, щоб кожна українська дитина змогла повернутися додому, в Україну, у своє місто, свій двір, у свій дім, свою кімнату, своє ліжко, у своє дитинство. Повернутись у нормальне життя, де не буде війни. І не буде понять «внутрішньо переміщені особи», і – що дуже боляче – «біженці», і не буде таких болючих понять, як «депортація». Де татова казка й мамина колискова лунатимуть не по відеозв’язку, а наживо. І де ніколи більше не буде нових щоденників Анни Франк і Єгора з Маріуполя. Де безпечно. Де вільно. І мирно. А значить, де Україна. Дуже дякую! Слава Україні!</p>
  <div class="source"><a href="https://www.president.gov.ua/news/usi-462-dobi-mi-byemosya-za-nashe-majbutnye-znachit-za-nashi-83269">https://www.president.gov.ua/news/usi-462-dobi-mi-byemosya-za-nashe-majbutnye-znachit-za-nashi-83269</a></div>
</article>


<article>
  <h2>Світ знає, яку фундаментальну роль наш морський зерновий експорт відіграє для продовольчої безпеки – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-31</span></div>
  <p>Бажаю здоровʼя, шановні українці! Сьогодні – робоча поїздка в нашу Одесу. Подякував тут нашим воїнам за захист регіону та всієї України. Зокрема, відвідав шпиталь, наших поранених захисників. Побажав якнайшвидшого одужання. Мав честь вручити державні нагороди. Подякував нашим лікарям. Провів в Одесі спеціальну й тривалу нараду щодо безпекової та соціальної ситуації в регіоні. Керівництво області, військові, правоохоронці. Область – пріоритетна з усіх поглядів. Саме Одещина – одна з основ безпеки всього нашого півдня, а отже, й держави. Дуже важливі результати є на Одещині в Служби безпеки України у протидії російським диверсантам. Була доповідь генерала Москальова щодо ситуації в районах відповідальності ОСУВ «Одеса». Детально розібрали, як посилити оборону. Детально ж обговорили економічні питання, робочі місця, соціальне забезпечення. Провів виїзне засідання Ставки. Постійна увага фронту. Доповіді командувачів – «Хортиця», «Таврія», Головком. Особливі доповіді керівників ГУР та СБУ. Деталі – згодом. Спеціальна увага – нашому зерновому коридору, безпеці в Чорному морі. Світ знає, яку фундаментальну роль наш морський зерновий експорт відіграє для продовольчої безпеки. Та й загалом безпека в Чорному морі, дієвість норм міжнародного права щодо мореплавства – це глобально важливий безпековий чинник. Усі морські країни світу зараз бачать, що може загрожувати їхнім портам, їхнім акваторіям, якщо Росії зійде з рук блокування мореплавства в Чорному морі. Наведу лише один приклад. Нині з трьох портів, які були погоджені в межах Чорноморської зернової ініціативи, порт «Південний» фактично заблокований. Понад півтора мільйона тонн агропродукції накопичено в одному «Південному». І це зерно, яке очікують щонайменше десять країн світу, зокрема Туреччина, Єгипет, Бангладеш, Китай. Очевидно: що менше продовольства постачається в ці країни, у ці регіони, то вищі там ціни на їжу, то більше втрачають люди в цих країнах зі своїх сімейних бюджетів. Тобто блокада одного порту в Україні створює надзвичайно серйозні ризики для різних народів. Причому зокрема для тих, відносинами з якими Росія ще й намагається спекулювати. І я дякую всім у світі, хто допомагає нам збільшувати простір безпеки в Чорному морі, хто тисне на Росію задля розблокування постачання продовольства. Провів сьогодні в Одесі й нараду щодо розвитку нашої портової інфраструктури. І ще одне. Працюємо над тим, щоб друга половина цього тижня була змістовною для наших відносин із партнерами. Наші міжнародники роблять усе, щоб цей тиждень можна було завершити потрібними Україні новинами. А зараз я дякую Сполученим Штатам Америки, особисто Президенту Байдену, обом партіям Конгресу й кожному американцю – усім, хто цінує свободу, – за новий оборонний пакет для наших воїнів. Ракети для «Петріотів», ракети для «Хаймарсів», артилерія та інша дуже необхідна нам зброя. Необхідна саме зараз! Слава всім нашим воїнам, хто зараз у бою заради України, хто на бойових постах, на бойових завданнях. Дякую всім, хто працює заради нашої держави! Дякую тобі, Одесо, за цей день! Слава Україні!</p>
  <div class="source"><a href="https://www.president.gov.ua/news/svit-znaye-yaku-fundamentalnu-rol-nash-morskij-zernovij-eksp-83289">https://www.president.gov.ua/news/svit-znaye-yaku-fundamentalnu-rol-nash-morskij-zernovij-eksp-83289</a></div>
</article>


<article>
  <h2>Кожен сумнів у Європі – це окоп, який обов’язково спробує зайняти Росія – виступ Президента України на другій зустрічі Європейської політичної спільноти</h2>
  <div class="badges"><span class="chip">UK</span> <span class="chip">2023-06-01</span></div>
  <p>Пані Президент Молдови! Пане Президенте Європейської ради! Дорогі колеги! Сьогодні й щоразу, коли ми готуємо та ухвалюємо рішення заради нашої Європи, заради наших цінностей, ми маємо пам’ятати: кожен наш сумнів тут, у Європі, – це окоп, який обов’язково спробує зайняти Росія. Чи то сумніви у життєво необхідних безпекових кроках, чи то сумніви в нашій із вами єдності, чи то сумніви в нашій із вами здатності відповідати на виклики часу – кожен сумнів приносить більше небезпеки. Тут, у Молдові, на щастя, не звучать сирени повітряної тривоги чи гуркіт російської артилерії. Але ще зовсім нещодавно господарі Росії були, на жаль, упевнені, що між злом, яке вони принесли Україні, та окупацією Молдови – лічені дні, максимум тиждень. І зараз вони думають так само. Але ми діємо – ми всі, і це приносить більше безпеки. Від 24 лютого минулого року межі безпеки у Європі – це буквально межі нашої з вами рішучості, нашої здатності діяти спільно заради інтересів наших народів та всієї Європи. Наскільки можемо відкинути сумніви, рівно настільки можемо відкинути й зло агресії. Серед нас немає тих, хто не знає, яких рішень потребує зараз Європа. Перше – повноцінний захист від російського терору. Як на землі, так і в небі. Цієї ночі російські ракети забрали ще три життя в нашій столиці, у Києві. Десять людей зазнали поранень. Загинула одна дитина – на додачу до сотень, убитих російським терором раніше. Щонайменше 484 українські дитини вбиті Росією. Вирішальних компонентів нині два. Це коаліція «Петріотів», яка покінчить із російським шантажем балістичними ракетами. А другий – це коаліція сучасних винищувачів, яка доведе, що в терору проти наших міст немає шансів. І я дякую тим, хто допомагає, тим, хто розуміє, що швидкість формування цих двох коаліцій – «Петріотів» та винищувачів – це буквально прискорення миру. Друге – це повна сила нашої єдності. Ми ж бачимо, хто агресор. Бачимо, де саме відбувається агресія. Росія боїться НАТО – це правда – і пробує проковтнути лише тих, хто поза межами спільного простору безпеки. І Росія пробує залишити на території сусідів «заморожену» війну, якщо не вдалося проковтнути всю сусідню країну. Наприклад, навіщо російський контингент досі у Придністров’ї? Кремлю це треба лише для того, щоб одного дня «розморозити» напад на Молдову. Чи довго Європа це терпітиме? Питанню вже 30 років. Варто дати на нього відповідь. На нашому континенті не має бути місця жодній «замороженій» чи гарячій війні! Нещодавно один китайський журналіст запитав мене: чому НАТО? Відповідь проста: коли гарантій безпеки немає, є гарантії лише війни. Ми не чули про можливість створення безпекового альянсу Китай плюс НАТО плюс Україна... Але нам потрібен мир, справедливий мир. Тому кожна європейська країна, яка межує із Росією і не хоче, щоб Росія її пошматувала, має бути повноправним учасником ЄС і НАТО. І є лише дві альтернативи цьому: або відкрита війна, або повзуча російська окупація. Ми бачимо, що відбувається в Білорусі. Бачимо, що відбувається в Грузії. Бачимо, як ці народи затягуються – хоч і по-різному – але в однакове беззаконня. Але що бачать вони? Якщо навіть українці, які кров’ю доводять свою прихильність свободі та цінностям об’єднаної Європи, досі не почули чіткої позитивної відповіді щодо вступу в ЄС і НАТО, то надії інших стають зовсім примарними. Уявіть це розчарування. Розчарування і наших воїнів, які б’ються за свободу, і тих народів, для яких наша боротьба в Україні – це їхня надія. Цей рік – для рішень. І це третій пункт, на якому я хотів би наголосити. Влітку у Вільнюсі на саміті НАТО потрібне чітке запрошення України до членства, а також гарантії безпеки на шляху до членства в НАТО. Восени потрібне чітке позитивне рішення щодо нашого вступу до ЄС. Готуємо й саміт миру, який спрямує світову більшість до реалізації нашої Формули миру. І це глобальна потреба. Час настав, і сумніви мають зникнути. Позитивні рішення для України стануть позитивними рішеннями для всіх. Безпековою основою. Очевидно – для Молдови. Це дуже важливо. У перспективі – для Грузії. Не маю сумнівів, що з часом – і для Білорусі. А отже, і для європейського миру. Бо для агресії проти когось у Європі не залишиться жодного окопу сумнівів. І я дякую всім вам, хто розуміє, що Європа має бути саме такою далекоглядною, щоб бути справді мирною. Український підхід є очевидним і найбільш відкритим. Ми відкрито запропонували формулу миру, і її пункти очевидні. Ми відкрито говоримо про важливість НАТО і прямий зв&#x27;язок між зменшенням наших сумнівів і розширенням нашого простору реальної безпеки. Ми відкрито говоримо, що лише сильна протиповітряна оборона, а саме коаліція «Петріотів», а саме коаліція сучасних винищувачів, може перемогти російський терор. Це реальність, у якій ми живемо й боремося щодня. Це відкритість, на якій базується наша Європа, один із наших головних спільних принципів. Це факти, очевидні факти. Відкритість і чесність. Тепер нам потрібні рішення. Щиро дякую за запрошення, Має! Щиро дякую за те, що прийняли нас! Дякую за увагу! Хай живе Європа! Salut Moldova! Слава Україні!</p>
  <div class="source"><a href="https://www.president.gov.ua/news/kozhen-sumniv-u-yevropi-ce-okop-yakij-obovyazkovo-sprobuye-z-83305">https://www.president.gov.ua/news/kozhen-sumniv-u-yevropi-ce-okop-yakij-obovyazkovo-sprobuye-z-83305</a></div>
</article>


<article>
  <h2>Обовʼязок місцевої влади – забезпечити наявність і доступність укриттів цілодобово – звернення Президента України</h2>
  <div class="badges"><span class="chip">UK</span> <span class="chip">2023-06-01</span></div>
  <p>Дорогі українці! Завершується цей довгий і важкий день. Передусім мої співчуття рідним і близьким тих, чиї життя забрала Росія, забрали російські удари. Ми робимо максимум, щоб захистити людей. Не було такої міжнародної зустрічі, не було таких міжнародних переговорів, на яких не порушувалося б питання ППО для України. Але захист людей – це захист на всіх рівнях. Укриття мають бути доступними. Ніколи більше не має повторитися ситуація, як цієї ночі в Києві, коли люди прийшли в укриття, а укриття – зачинене. Це обов’язок представників місцевої влади, дуже конкретний обов’язок – забезпечити наявність і доступність укриттів цілодобово. Боляче бачити недбале ставлення до цього обов’язку. Боляче бачити втрати. І якщо обов’язок на місцях не виконується, це прямий обов’язок правоохоронців – притягати до відповідальності. Сьогодні в нашій державі, як і в багатьох інших країнах, відзначається День захисту дітей. Але й у цей день держава-терорист забрала життя української дитини. Але й у цей день Росія обстрілювала наші міста – від Харкова до Херсона, від Києва до Донбасу. Але й цей день ми використали по максимуму, щоб наблизити поразку терористів. І цей день став часом, коли ми наближаємо відповідальність Росії – кожного вбивці, кожного терориста. Сьогодні від ранку наша українська делегація – у Молдові на саміті Європейської політичної спільноти. Зараз тут – центр політичних дискусій на нашому континенті. Були дуже важливі переговори. Президентка Молдови та Президент Франції, Премʼєр Великої Британії та Президентка Єврокомісії, Президент Румунії та Премʼєр Португалії, Премʼєр Албанії та Премʼєр Північної Македонії, Премʼєр Італії, Премʼєр Іспанії, Президент Швейцарії, Премʼєр Чехії, Президент Азербайджану, канцлер Німеччини. Був і розширений формат із представниками Нідерландів, Данії, Швеції, Британії, Польщі, Бельгії. І, звичайно, – зустрічі на полях саміту та спільне засідання всіх учасників та учасниць саміту… Готуємо нові оборонні рішення для України – це стосується й ППО, і авіації, і нашого просування на землі. Готуємо реальний політичний зміст для саміту НАТО у Вільнюсі. Готуємо пакет гарантій безпеки для нашої держави на шляху в Альянс. Робимо все, щоб наблизити політичне рішення Євросоюзу щодо членства для України. Готуємо саміт миру на основі української формули миру. І я дякую всім лідерам, усім країнам, які нас підтримують за цими пунктами. Це не лише підтримка України – це підтримка реальної безпеки для всієї Європи. Окремо я хочу подякувати пані Урсулі фон дер Ляєн, Президентці Єврокомісії, за підтримку наших ініціатив щодо захисту наших дітей, щодо пошуку й повернення тих маленьких українців і українок, які були депортовані в Росію. Маємо їх усіх повернути, маємо зробити все можливе й неможливе, щоб дати захист усім нашим людям – по максимуму – від будь-яких російських загроз. Впевнений, що це можливо. Окремо хочу подякувати Президенту Мішелю, Президенту Європейської ради, який сьогодні провів спеціальну безпекову сесію в межах саміту. І окремо хочу подякувати Роберті Мецолі, голові Європейського парламенту, за ухвалене рішення щодо боєприпасів для України – за підтримку виділення додаткових 500 мільйонів євро для цього. Дякую! Дякую всім нашим воїнам! Дякую всім, хто тренує наших воїнів! Хто допомагає нам зброєю! Хто лікує наших героїв після поранень! Дякую всім рятувальникам, усім нашим працівникам ДСНС та інших служб, які ліквідовують наслідки російських ударів! Дякую всім волонтерам, які допомагають нашим воїнам, нашим людям, нашій державі! Дякую всім, із ким ми йдемо пліч-о-пліч до нашої перемоги, до нашого миру й до покарання російських терористів. Слава Україні!</p>
  <div class="source"><a href="https://www.president.gov.ua/news/obovyazok-miscevoyi-vladi-zabezpechiti-nayavnist-i-dostupnis-83337">https://www.president.gov.ua/news/obovyazok-miscevoyi-vladi-zabezpechiti-nayavnist-i-dostupnis-83337</a></div>
</article>


<article>
  <h2>Український повітряний щит має бути забезпечений усім необхідним на постійній основі – звернення Президента Володимира Зеленського </h2>
  <div class="badges"><span class="chip">UK</span> <span class="chip">2023-06-02</span></div>
  <p>Бажаю здоровʼя, шановні українці! Короткий звіт за цей день. Перше – провів Ставку. Нагальні безпекові питання. Очевидна жорстка реакція на загибель людей у Києві через зачинене укриття. Є доручення про перевірку захисних споруд у Києві та по всій країні. Відповідальні – міністри Камишін і Клименко. На жаль, і сьогодні – після всього – кияни знову й знову публікують інформацію про недоступність укриттів. Не просто про зачинені укриття, а про заварені входи в укриття, про відсутність укриттів узагалі в деяких частинах міста. Такий рівень недбалості в місті не перекрити якимись там виправданнями. Обговорили на Ставці й усі деталі стосовно нашої ППО – її подальшого розвитку, постачання та виробництва в Україні необхідних ракет. Український повітряний щит має бути забезпечено всім необхідним на постійній основі. Займаємося коаліцією «Петріотів» та коаліцією сучасних винищувачів – щодня активно. Дуже уважно – ситуація на передовій, у всіх тих точках, де зараз найжорсткіше. Не буду говорити про це детальніше – дії нашої держави, активні дії наших воїнів скажуть те, що потрібно. І окремо провів нараду щодо підготовки нових наших бригад, тих, які від півночі до півдня нашої держави накопичують силу. Другий пункт за сьогодні – провів переговори з Президентом Естонії, який прибув у Київ. Передусім безпека – і це те, що стосується нашого захисту зараз, а також те, що стосується нашої безпеки довгостроково. Естонія принципово допомагає нам зброєю, технікою, підтримує наш рух у НАТО, загалом розуміє, наскільки важливо, щоб ми саме зараз і саме на нашій українській землі здобули перемогу над рашизмом. Це важливо для кожного народу, який є сусідом держави-терориста. Впевнений: ми дамо цю безпеку – таку необхідну, ми дамо Україні, всій Європі та вільному світу перемогу над російською агресією. Заслуговує уваги й те, що ми розвиваємо нашу співпрацю з Естонією й експортом рішень – наших цифрових рішень. Раніше саме з Естонії українці брали приклад у розвитку цифрових рішень. А зараз ми вийшли на такий рівень, коли вже на базі нашої української «Дії» буде створено державний застосунок в Естонії. Те, що зручно й корисно для мільйонів українців, очевидно буде зручним і корисним для інших народів. І це ще один компонент нашого лідерства, українського лідерства. Ми обговорили з паном Президентом Естонії подальшу співпрацю, зокрема в цифровізації. І, до речі, зроблю такий анонс: «Дія» допоможе розвинути державні сервіси й в інших країнах, не лише європейських, – у Латинській Америці та Африці. Третє за сьогодні з різних активностей цього дня, про що варто сказати. Провів кілька нарад, тривалих і змістовних, щодо формування нашої політики – комплексної – на перспективу. Того, що стосується подальшої трансформації держави. Того, що стосується нашої участі у глобальних процесах. Як завжди, готуємо новини й рішення, які дадуть Україні та українцям ще більше міцності. Дякую всім, хто допомагає нашій державі! Слава всім нашим воїнам! Кожному й кожній, хто зараз у бою заради України. Особливо хочу відзначити сьогодні 92-гу окрему механізовану бригаду – усіх воїнів цієї бригади, які надзвичайно стійко захищають Сватівський напрямок та вдало відбивають ворожі атаки, рухаючись уперед. Дякую вам, воїни! Авдіївський напрямок… 110-та окрема механізована бригада – дякую вам, воїни, за вашу хоробрість та ваше вміння потужно знищувати окупантів. Молодці! Відзначу прикордонників, які з честю захищають державу на передовій разом з усіма нашими силами оборони та безпеки. Львівський, Донецький, Житомирський прикордонні загони, які б’ються на фронті. Дякую вам! А також дякую бійцям Чернігівського прикордонного загону, які активно протидіють «Шахедам». Швидкість та влучність наших воїнів критично важливі. Дякую вам, воїни, за вашу швидкість і за вашу влучність! Підписав сьогодні укази про відзначення наших воїнів державними нагородами. 263 військовослужбовці Збройних Сил України. Слава всім нашим героям! Слава Україні!</p>
  <div class="source"><a href="https://www.president.gov.ua/news/ukrayinskij-povitryanij-shit-maye-buti-zabezpechenij-usim-ne-83373">https://www.president.gov.ua/news/ukrayinskij-povitryanij-shit-maye-buti-zabezpechenij-usim-ne-83373</a></div>
</article>


<article>
  <h2>Будь ласка, не забувайте дякувати нашим воїнам персонально – звернення Президента України</h2>
  <div class="badges"><span class="chip">UK</span> <span class="chip">2023-06-03</span></div>
  <p>Бажаю здоров’я, шановні українці! Майже щовечора у таких зверненнях я дякую нашим воїнам – конкретним підрозділам, конкретним бригадам, які відзначилися найбільше на передовій чи в захисті нашого неба за добу або за тиждень. А сьогодні – більш персональна подяка, конкретним воїнам. Маємо пам’ятати всі, що наша оборона, наші активні дії та незалежність України – це не щось абстрактне. Це дуже конкретні люди, конкретні дії конкретних героїв, завдяки яким Україна є й Україна буде. Тисячі й тисячі найбільш міцних, найбільш хоробрих, найбільш влучних наших людей… Таких, як солдат Ярослав Кан, наш воїн-десантник. Воював у найгарячіших точках фронту. Білогорівка, оборона Лисичанська, оборона Соледара. Бої за Сватове, Кремінну, Бахмут… Чотири поранення! Зараз проходить лікування, відновлюється. І готовий знову повертатися на фронт. Це надзвичайна сила людини! Дякую, Ярославе! Старший сержант Євген Кепша, командир відділення взводу протитанкових ракетних комплексів. Бої за Бахмут. ПТРК «Стугна». Дуже влучно, дуже сміливо. Разом із хлопцями, разом зі побратимами із свого розрахунку – дуже хороші результати у знищенні окупантів. Дякую за це, Євгене! Старший сержант Максим Кузьменко та молодший сержант Антон Андрущенко – воїни 110-ї окремої механізованої бригади. Бої на Авдіївському напрямку. Дуже жорсткі бої. Постійні ворожі штурми. І такий потрібний Україні результат у захисті наших позицій. Дякую вам, хлопці! Вже багато разів я дякував нашим воїнам із 55-ї артилерійської бригади «Запорізька Січ». Хлопці – усі молодці. Б’ються дуже потужно, дуже результативно. А сьогодні особливо відзначу артилерійську батарею під командуванням капітана Миколи Носача. Авдіївський напрямок. Дуже вправно відсікають російські штурми. Саме те, що потрібно. Дякую, Миколо! Дуже приємно бачити звіти про вашу влучність. Воїни нашої 128-ї окремої гірсько-штурмової Закарпатської бригади. Командир дивізіону підполковник Олександр Гладиш, командир батареї капітан Ростислав Кметь, командир взводу старший лейтенант Олександр Шитіков, командир гармати молодший сержант Олександр Криштапюк, старший навідник старший солдат Ярослав Нюл… Артилерійські розрахунки. Завжди результативні. Дякую вам, воїни! Наша славетна 35-та окрема бригада морської піхоти імені контр-адмірала Михайла Остроградського… За підсумками майже кожного дня боїв хлопці заслуговують на подяку. А сьогодні хочу відзначити окремо увесь 1-й батальйон морпіхів бригади. Дякую кожному з вас, хлопці! Ваша міцність – це приклад для всіх. І захисники нашого неба. Такі, як солдат Анатолій Павленко, нацгвардієць. Зенітно-ракетний дивізіон «Буревій». Хлопець, який уміє надзвичайно влучно збивати російські ракети – і за допомогою просто ПЗРК «Ігла». Дякую за цю влучність! Зазвичай ми дякуємо воїнам, які обороняють наші міста від російського терору за допомогою потужних систем ППО: «Петріотів», «Насамсів», «Айрісів» та інших. І це абсолютно справедливо – вони врятували дуже багато життів наших людей, дуже багато об’єктів інфраструктури. Однак важливі – і результативні! – воїни наших вогневих маневрених груп, які прикривають різні цивільні та військові об’єкти. Як, до прикладу, старший сержант Віктор Сіднев – старший однієї з таких маневрених груп, що працюють для захисту Києва. Відмінна злагодженість дій, відмінні бойові навички. І є результат – мінус ракети окупантів. Дякую! Дякую всім, хто в бою заради України! Дякую всім, хто на бойових постах та на бойових завданнях! Дякую всім, хто постійно тренує наших воїнів, і всім, хто лікує наших героїв після поранень! І прошу вас усіх: будь ласка, не забувайте дякувати персонально нашим воїнам. Тим, кого ви знаєте особисто. Тим, на кого ви, може, просто підписані в соцмережах. Тим, про кого ви просто чули і можете розказати іншим українцям, нашим людям. Вдячність завжди важлива, і важливо чути, що тобі вдячні, коли ти так воюєш заради свого народу. Слава всім нашим героям! Слава Україні!</p>
  <div class="source"><a href="https://www.president.gov.ua/news/bud-laska-ne-zabuvajte-dyakuvati-nashim-voyinam-personalno-z-83389">https://www.president.gov.ua/news/bud-laska-ne-zabuvajte-dyakuvati-nashim-voyinam-personalno-z-83389</a></div>
</article>


<article>
  <h2>Настане час, коли діти на Землі, зокрема й в Україні, будуть захищені від такого зла, як російське – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-04</span></div>
  <p>Дорогі українці й українки! Вже завершилася рятувальна операція в місті Підгородне на Дніпровщині, де російська ракета зруйнувала будинки. 25 людей зазнали поранень, з них пʼятеро – діти. Давид, йому 6 років, – тяжкий стан, хлопець госпіталізований. Денис, йому 11 років, – теж тяжкий стан, госпіталізований. Олександр, 15 років, – теж тяжкий стан. Ліза, 17 років, – лікування амбулаторне. Кіра, їй 10 років, – мінно-вибухова травма, лікування амбулаторне. Боляче бачити такі звіти. Ліза, 2 роки дівчинці, вона була вбита цією російською ракетою. Ймовірно, «Іскандер». Мої співчуття рідним і близьким… Російський терор забрав життя сотень наших дітей, і лише за час від 24 лютого, за час повномасштабної війни, достеменно відомо про загибель 485 діточок. Це число, яке ми можемо офіційно підтвердити, знаючи дані кожної дитини. На жаль, справжнє число більше. Щоразу, коли ми звільняємо нашу землю від російських окупантів, ми дізнаємося страшну правду про окупацію. Про те, скільки людей, скільки дітей у похованнях на окупованій території – у могилах цієї війни, цієї агресії. І скільки ще досі під руїнами у спалених Росією українських містах і селах. Поки що, на жаль, не маємо повної інформації про сотні тисяч дітей, які були депортовані в Росію. Станом на сьогодні завдяки різним зусиллям вдалося повернути в Україну 371 дитину з депортації. При тому, що нам достеменно відомо принаймні про 19 505 депортованих українських дітей, і це лише частина від усіх тих наших маленьких українців і українок, які досі у ворога. Яких ми усіх маємо повернути. Сьогодні в нашій державі – день памʼяті дітей, які загинули внаслідок російської агресії. Ще з 14-го року. Дітей, які були б живі, якби купка бандитів у Кремлі, у Москві не відчула себе вождями, які нібито мають право вершити долю народів. Кожен із цих бандитів буде засуджений. Я не сумніваюся в цьому. На цей результат працюють усі необхідні правові інституції. І сьогодні, у цей день памʼяті, я хочу подякувати усім у світі, хто підтримує наші зусилля заради справедливості. Заради покарання кожного, хто приніс на нашу землю терор, кожного, хто вбиває й депортує дітей і дорослих. Я вдячний усім у світі, хто допомагає роботі Міжнародного кримінального суду, його команді в розслідуванні російських злочинів на українській землі. І хто допомагає нам організовувати спеціальний трибунал щодо злочину агресії Росії проти України – щодо того первісного злочину, який породив усі інші страшні злочини цієї війни. Хай вироки щодо рашистів, які вони одного дня почують на лаві підсудних, – законні та справедливі вироки – будуть свідченням того, що світ все ж таки берегтиме життя, берегтиме цивілізованість. І що все ж таки настане той час, коли діти на Землі – в Україні та будь-де ще – будуть захищені від такого зла, як російське зло, і від таких агресій. Ось чому так важливо, щоб сила справедливості, сила відповідальності була потужною згадкою про кожне життя, яке було забране злом, Росією. І частиною цієї відповідальності – обовʼязковою частиною – на сьогодні є санкції. Санкції світу, які змушують Росію платити ціну за те, що вона робить. Санкції, які мають обмежувати російську здатність до терору по максимуму. Сьогодні провів спеціальну нараду щодо санкцій. ГУР, Служба зовнішньої розвідки, уряд, Офіс. Дуже детально проаналізували, як Росія обходить санкції та хто їй допомагає. Різні країни, різні компанії, без яких Росія не змогла б виробляти засоби терору, зокрема ракети. На жаль, державі-терористу вдається використовувати технології світу через мережу постачальників, вдається обходити міжнародні санкційні режими. Ми бачимо кожен напрямок обходу наявних санкцій, кожну країну, чия територія або юрисдикція, чиї громадяни використовуються Росією для продовження терору. І ми маємо закрити всі такі напрямки – разом із партнерами, – щоб не було в російських ракетах, у російській зброї продукції вільного світу. Необхідні кроки будуть. Дякую всім, хто допомагає нам боротися зі злом агресії! Слава всім нашим воїнам! І дякую за сьогоднішній день на передовій. Слава Україні!</p>
  <div class="source"><a href="https://www.president.gov.ua/news/nastane-chas-koli-diti-na-zemli-zokrema-j-v-ukrayini-budut-z-83397">https://www.president.gov.ua/news/nastane-chas-koli-diti-na-zemli-zokrema-j-v-ukrayini-budut-z-83397</a></div>
</article>


<article>
  <h2>Ворог знає, що Україна переможе – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-05</span></div>
  <p>Бажаю здоровʼя, шановні українці! Звіт за сьогоднішній день. Перше – я вдячний кожному нашому воїну, усім нашим захисникам і захисницям, які дали за цей день саме ті новини, яких ми очікуємо. Бахмутський напрямок – молодці, воїни! Ми бачимо, як істерично Росія сприймає будь-який наш крок там, усі наші зайняті позиції. Ворог знає, що Україна переможе. Вони це бачать. Вони це відчувають завдяки вашим ударам, воїни, і зокрема на Донеччині. Дякую за це! Сьогодні хочу особливо відзначити кілька наших бойових підрозділів. Це 5-та окрема штурмова бригада та 57-ма окрема мотопіхотна бригада, які вміло, рішучо та результативно захищають наші позиції, знищують окупантів та, головне, рухаються вперед. Дякую вам, воїни! Дякую всім! Друге – продовжуємо нашу роботу щодо санкцій проти Росії. Хоча глобальна тенденція вже зрозуміла – Росія програє цю війну, господарі Росії продовжують заперечувати реальність. Продовжують намагатись обманути світ, обійти санкції, виробити більше зброї, забезпечити більшу трату ресурсів і людей на цю агресію. Готуємо наші кроки, нові кроки для ще більшого обмеження російського військового потенціалу. Кожен у світі, хто так чи інакше допомагає державі-терористу обходити санкції, кожен у світі, кого Росія використовує для постачання зброї, компонентів, обладнання – кожен такий суб’єкт має відчути повну силу вільного світу. І ми це забезпечимо. Це спільне завдання світу – зупинити терор. І головною передумовою виконання цього завдання є зупинка будь-яких шляхів, якими терористи ще намагаються отримати щось для себе. Новини – незабаром. Третє. Провів сьогодні тривалу й дуже змістовну нараду щодо трансформації нашої країни, нашого життя – зараз і після перемоги. Об’єктивно існують фундаментальні безпекові, економічні, енергетичні, технологічні та просто людські питання, які потребують повних та ефективних відповідей. Саме від цих відповідей залежатиме, якою буде Україна та яким буде життя українських дітей, коли вони стануть дорослими й отримають державу від теперішніх поколінь. Сильну державу, вільну державу, сучасну державу, приємну для життя державу. Основу для цього закладаємо зараз. Усі, хто воює заради України. Усі, хто працює заради України. Усі, хто допомагає. До прикладу, сьогодні у форматі уряд, Офіс, РНБО обговорили енергетичну галузь та в широкому сенсі – аграрне виробництво. Не лише відновлення того, що Україна мала, а розвиток і розширення з урахуванням глобальної ролі України для продовольчої та енергетичної безпеки Європи та світу. Всі ці деталі представимо. Буде ґрунтовно. Зокрема, представимо на Лондонській міжнародній конференції з відбудови України, що відбудеться вже цього місяця. І, звичайно, ані на день не припиняємо нашу міжнародну роботу з партнерами. Сьогодні в Києві був міністр закордонних справ Великої Британії. Хороша зустріч, корисні переговори й нове посилення наших країн, нашої безпеки. Я подякував за всю надану Україні оборонну підтримку і особливо – за ракети «Сторм Шедоу», які проявили себе надзвичайно ефективно на передовій. Ми продовжили розмову щодо нової коаліції захисту життя – коаліції «Петріотів». Крок за кроком рухаємось із партнерами до того, щоб зробити цю коаліцію такою ж працюючою заради життя й захисту свободи, як і всі інші наші оборонні коаліції, які вже створені. Говорили з паном міністром закордонних справ Великої Британії й про підготовку до саміту НАТО у Вільнюсі. Саміт має бути змістовним. Тоді він стане й історичним. Дякую всім, хто допомагає Україні! Дякую всім, хто наближає поразку російського терору! Слава нашим воїнам! Слава всім нашим героям! Слава Україні!</p>
  <div class="source"><a href="https://www.president.gov.ua/news/vorog-znaye-sho-ukrayina-peremozhe-zvernennya-prezidenta-vol-83413">https://www.president.gov.ua/news/vorog-znaye-sho-ukrayina-peremozhe-zvernennya-prezidenta-vol-83413</a></div>
</article>


<article>
  <h2>Цьогоріч у Вільнюсі нарешті варто визначити, що Україна буде членом НАТО – звернення Президента України до учасників саміту «Бухарестської дев’ятки»</h2>
  <div class="badges"><span class="chip">UK</span> <span class="chip">2023-06-06</span></div>
  <p>Дуже дякую, дорогі колеги! По-перше, хочу подякувати, дорога Зузано, Клаусе, Анджею, за запрошення. Єнсе, пане Генеральний секретарю! І шановні присутні! Сьогодні російські терористи вкотре довели, що вони є загрозою для всього живого. Цієї ночі вони підірвали дамбу Каховської гідроелектростанції – о 2:50 ночі стався цей вибух. Абсолютно свідомий, підготовлений вибух. Вони точно знали, що вони роблять. Уявіть собі: об’єм водосховища, яке тримала ця дамба, – одне з найбільших водосховищ України. З ночі триває затоплення районів півдня нашої країни. Щонайменше 100 тисяч людей жили в цих районах до російського вторгнення. Принаймні десятки тисяч – досі там. 80 міст і сіл під водою. І вже почалась евакуація. І це лише первинні наслідки. На жаль, трагедія значно ширша. Каховське водосховище було джерелом питної води для мільйонів людей. Тепер замість водогону – лише підвіз води. Уявіть: для міст, у яких живуть десятки й сотні тисяч людей. Каховське водосховище було джерелом води й для фермерства, для аграрного виробництва. Колосальні площі тепер без зрошування. І зараз навіть важко визначити, якими будуть наслідки для навколишнього природного середовища… Росія підірвала бомбу масового екологічного ураження. І це – справжній екоцид! Звичайно, усі наші служби, усі, хто може дати людям порятунок, уже залучені. Але тільки на підконтрольній Україні території. На жаль, уже понад рік Росія контролює і цю дамбу, і всю Каховську гідроелектростанцію. І підірвати її якось ззовні, обстрілами фізично нереально. Вона була замінована. Замінована саме російськими окупантами. І підірвана ними. І це ще раз демонструє, із яким цинізмом Росія ставиться до людей, чию землю захопила, та що насправді Росія несе Європі та світу. Це найбільша рукотворна екологічна катастрофа у Європі за десятки років. І це найбільш небезпечний терорист у світі. І тому поразка Росії – поразка, яку ми все одно забезпечимо, – буде найбільш вагомим внеском у безпеку нашого з вами регіону, нашої Європи та всього світу. Шановні пані та панове! Звичайно, ми мобілізуємо всю можливу підтримку зараз, після такого російського удару по людях і природі. І я вдячний усім лідерам, державам, міжнародним організаціям, які вже засудили цей російський теракт. І ми закликали зібрати Радбез ООН та дійдемо до всіх, хто здатний притягти Росію до законної та справедливої відповідальності за цей терор. Але, щоб справді гарантувати безпеку, треба все ж більше, ніж це. Поки держава-терорист іще сподівається якось відігратися, поки в Росії ще знають, що десь тут, у Європі, залишаються сумніви й страхи, усі ми з вами в небезпеці. Бо безпека – це завжди визначеність. І це завжди передбачений заздалегідь програш того, хто посягає саме на безпеку. Ми рухаємося на землі, звільняючи наших людей від російської окупації. Ми створюємо повітряний щит, який захищає життя від ударів російських ракет та іранських дронів. Ми створюємо коаліцію «Петріотів», яка покаже всім, усім потенційним агресорам у світі, що вільні нації мають ефективну зброю для захисту від будь-яких ракет. Ми створюємо й нову коаліцію винищувачів, які захистять наших людей від російських керованих авіабомб та інших форм російського авіаційного терору. Я впевнений: знайдемо спосіб протистояти й екологічному терору Росії. Проте хіба ми з вами не знаємо, а що ж постійно підживлює російський реваншизм? Що спонукає Москву намагатись і терором, і катастрофами, і корупцією, і шантажем намагатися взяти під контроль ту чи іншу частину Європи? Ми з вами це точно знаємо. Це віра господарів Росії у те, що Європа нібито проявить слабкість. Слабкість – це основна надія й ставка терористів. На жаль, роками у Європі зберігалася безпекова невизначеність – те, для кого ж насправді відкриті двері НАТО. Чи для всіх вільних націй? Цьогоріч у Вільнюсі на саміті НАТО варто вже показати, що декларовані цінності НАТО та реальні цінності НАТО не відрізняються. Варто вже показати, що слабкості у Європі не буде. Скільки ще катастроф потрібно, щоб держава-терорист нарешті побачила, що терор не є інструментом впливу на рішення НАТО? А саме для цього Росії катастрофи: Кремль хоче ними обмежити нас і обмежити вас усіх. Я вдячний вам, дорогі лідери, я вдячний тобі, Єнсе, що ви протистоїте цьому. Ваша риторика та дії – це саме те, що потрібно всім нашим союзникам і партнерам. Це те, що потрібно для захисту від терору й катастроф. Для захисту від Росії. Я дякую всім вам, хто допомагає нам боротися проти російських окупантів. Я дякую всім вам, хто допомагає нам посилювати тиск світу на Росію за терор. Я дякую всім вам, хто допомагає готувати реальний зміст для цьогорічного саміту НАТО. Нарешті варто визначити, що Україна буде членом НАТО, і це можна визначити лише запрошенням для України приєднатися. Нарешті варто визначити алгоритм, коли і в результаті яких кроків відбудеться таке приєднання. І нарешті варто оформити гарантії безпеки для України на шляху до НАТО. Коли це буде, це одразу позбавить російський реваншизм його мети. Той, хто руйнує, сам повинен зруйнуватися. Терор повинен програти. І ми маємо це забезпечувати кожним нашим кроком, кожним нашим вибором і кожним нашим самітом. Я дякую ще раз, Зузано! Дякую всім вам, колеги, за запрошення. Дякую за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/cogorich-u-vilnyusi-nareshti-varto-viznachiti-sho-ukrayina-b-83421">https://www.president.gov.ua/news/cogorich-u-vilnyusi-nareshti-varto-viznachiti-sho-ukrayina-b-83421</a></div>
</article>


<article>
  <h2>Створена російськими терористами катастрофа на Каховській ГЕС не зупинить Україну й українців – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-06</span></div>
  <p>Дорогі українці й українки! Цей день, який почався з термінового засідання РНБО, продовжився засіданням Ставки. Чекаємо засідання Ради Безпеки ООН. Створена російськими терористами катастрофа на Каховській ГЕС не зупинить Україну й українців. Ми все одно звільнимо всю нашу землю. І кожен російський теракт збільшує тільки суму репарацій, які Росія виплатить за скоєні злочини, а не шанси окупантів залишитися на нашій землі. Перше: я вдячний усім нашим рятувальникам, військовим, представникам місцевих громад, кожному нашому регіону, які допомагають зараз людям із наших південних районів, затоплених унаслідок російського теракту. Друге: влада на всіх рівнях робить усе, щоб урятувати людей і забезпечити питною водою тих, хто отримував її з Каховського водосховища. Кривий Ріг і вся Дніпропетровщина, міста й села Херсонщини, Миколаївщини, Запоріжжя – хоч би як було важко, маємо допомогти людям. Третє: я вдячний усім, хто зараз проводить і допомагає з евакуацією людей із міст і сіл, які затопило водою з Каховського водосховища. Дуже важливо зараз – дбати одне про одного й по максимуму допомагати. Четверте: увесь світ знатиме про цей російський злочин війни, злочин екоциду. Таке свідоме знищення російськими окупантами дамби та інших споруд ГЕС є екологічною бомбою масового ураження. Заради власної безпеки світові варто показати зараз, що Росії не зійде з рук такий терор. І я вдячний усім лідерам і державам, усім народам і міжнародним організаціям, які підтримали Україну й готові допомогти нашим людям, нашим деокупаційним крокам. Генеральний прокурор уже звернувся до Офісу прокурора Міжнародного кримінального суду, щоб залучити міжнародне правосуддя до розслідування підриву дамби. Говорив сьогодні з директором МАГАТЕ Гроссі, зокрема про те, що сталося із Каховським водосховищем, загальну ситуацію із Запорізькою атомною станцією. Закликав директора МАГАТЕ прямо й недвозначно засудити сьогоднішній російський теракт і до максимуму збільшити наші зусилля, щоб звільнити ЗАЕС. Домовилися про його візит в Україну. Пʼяте: лише повне звільнення української землі від російських окупантів гарантуватиме, що таких терактів більше не буде. Росія використовує все що завгодно для терору – будь-які обʼєкти. Держава-терорист повинна програти. Ще кілька речей хочу сказати окремо. Щодо нашого півдня та Криму. Ми знайдемо спосіб відновити нормальне життя на нашій землі після вигнання рашистів. Це стосується як води, так і всього іншого. Це стосується всіх наших регіонів – від Херсонщини до Дніпровщини, від Миколаївщини й до Криму. Той факт, що Росія свідомо знищила Каховське водосховище, яке критично важливе, зокрема, для забезпечення водою Криму, свідчить про те, що російські окупанти вже усвідомили, що і з Криму їм доведеться втекти. Що ж, Україна поверне все своє. І примусить Росію заплатити за скоєне. Слава всім нашим людям, які воюють і працюють заради нашої держави й нашого народу! Окремо, як і вчора, хочу відзначити сьогодні наших героїв на Бахмутському напрямку… Молодці, воїни! 3-тя окрема штурмова бригада та 57-ма окрема мотопіхотна бригада – дякую вам! Дякую за рух уперед! Слава Україні!</p>
  <div class="source"><a href="https://www.president.gov.ua/news/stvorena-rosijskimi-teroristami-katastrofa-na-kahovskij-ges-83449">https://www.president.gov.ua/news/stvorena-rosijskimi-teroristami-katastrofa-na-kahovskij-ges-83449</a></div>
</article>


<article>
  <h2>Потрібна негайна й максимальна реакція світу на російський терор – звернення Володимира Зеленського щодо російського екоциду внаслідок підриву Каховської ГЕС</h2>
  <div class="badges"><span class="chip">UK</span> <span class="chip">2023-06-06</span></div>
  <p>Я звертаюся до всіх у світі, хто цінує життя. Сьогодні на нашій українській землі російські окупанти скоїли найбільший злочин екоциду, і не лише за час цієї війни, а за десятки років. Фактично знищене Каховське водосховище – одне з найбільших в Україні. 18 мільярдів кубометрів води. Усі споруди Каховської гідроелектростанції, її дамба перебували на окупованій території під повним контролем російських окупантів. Ще восени минулого року ми мали інформацію про мінування окупантами дамби Каховської ГЕС. Вони зробили це спеціально. По-перше, для шантажу світу. По-друге, щоб підірвати дамбу й використати повінь як зброю. Власне це й сталося. У зоні затоплення – райони, де жили до війни понад 100 тисяч людей. Зараз там залишаються принаймні десятки тисяч людей. Каховське водосховище забезпечувало питною водою колосальну частину України – міста й села із сотнями тисяч людей. Плюс забезпечувало водою фермерів та аграрне виробництво півдня та центру України. Плюс знищення дамби й водосховища – це рукотворний удар по навколишньому природному середовищу, після якого природі доведеться відновлюватися десятки років. Триває евакуація людей із зони затоплення – майже 80 населених пунктів під загрозою. Утворилася й пляма з нафтопродуктів – щонайменше 150 тонн, які відносить течією в Чорне море. Ми ще поки не можемо спрогнозувати, яка кількість хімікатів, добрив і нафтопродуктів, що зберігалися в затоплених районах, потрапить у річки та море. На сьогодні очевидні кілька речей. Перше: такий злочин екоциду не міг би статися просто внаслідок обстрілу дамби. Щоб знищити її, російським силам потрібно було свідомо діяти – мінувати, підривати, руйнувати. Друге: жодна країна світу не має залишатися наодинці проти такого терору, і я вдячний усім, хто допомагає Україні! Третє: потрібна негайна й максимальна реакція світу на російський терор. Від Ради Безпеки ООН до кожної міжнародної інституції. Кожна держава, кожен лідер. Російські терористи повинні піти з усієї нашої території, кожен метр якої вони намагаються використати заради зла й катастроф. Що швидшою буде деокупація, то швидшою буде безпека. Свідоме знищення терористами дамби ГЕС – з усіх поглядів у світі виглядає однаково. І для Африки, і для Європи, і для Сполучених Штатів, і для Китаю, і для Австралії, і для Індії рукотворні катастрофи – це зло. Ми повинні зупинити російське зло. Всі інші терористи у світі повинні побачити, що терор карається світом. Дякую! Дякую всім, хто допомагає нам захищати життя! Слава Україні!</p>
  <div class="source"><a href="https://www.president.gov.ua/news/potribna-negajna-j-maksimalna-reakciya-svitu-na-rosijskij-te-83453">https://www.president.gov.ua/news/potribna-negajna-j-maksimalna-reakciya-svitu-na-rosijskij-te-83453</a></div>
</article>


<article>
  <h2>Потрібно, щоб міжнародні організації, як МКЧХ, негайно долучилися до порятунку людей на окупованій частині Херсонщини – звернення Президента України</h2>
  <div class="badges"><span class="chip">UK</span> <span class="chip">2023-06-07</span></div>
  <p>Дорогі українці, українки! Сьогодні весь день максимум уваги наслідкам російського теракту на Каховській ГЕС. Затоплені десятки населених пунктів на підконтрольній нам території. Тисячі будинків! Триває евакуація. Причому під обстрілами! Російська артилерія продовжує бити, не зважаючи ні на що. Просто нелюди. Але станом на цей час на території Херсонської та Миколаївської областей врятовано понад 2 тисячі людей. І я дякую всім, хто залучений до цієї роботи, усім, хто допомагає! Наше завдання – по максимуму захистити життя й допомогти людям. Абсолютно катастрофічна ситуація на окупованій частині Херсонщини. Окупанти просто кинули людей у цих страшних умовах. Без порятунку, без води, просто на дахах будинків у затоплених громадах. І це ще один свідомий злочин Росії: після того, як держава-терорист спричинила катастрофу, вона ще й максимізує шкоду від неї. Зараз потрібна чітка та швидка реакція світу на те, що відбувається. Навіть неможливо встановити достеменно, скільки людей на тимчасово окупованій території Херсонщини можуть загинути без порятунку, без питної води, без їжі, без медичної допомоги. Наші військові та спецслужби настільки, наскільки це можливо, попри обстріли рятують людей. Але потрібні масштабніші зусилля. Потрібно, щоб міжнародні організації, як-от Міжнародний комітет Червоного Хреста, негайно долучилися до рятувальної операції й допомогли людям саме на окупованій частині Херсонщини. Кожна загибла людина там – це вирок наявній міжнародній архітектурі, міжнародним організаціям, які розучилися рятувати життя. Якщо зараз міжнародної організації немає в зоні цієї катастрофи, значить, її взагалі немає, значить, вона недієздатна. Усі відповідні звернення України, нашого уряду є. Багато лідерів світу, керівників держав, урядів, міждержавних об’єднань висловили свою підтримку Україні та чітке засудження російського злочину екоциду. Я дякую за цю принциповість! Разом маємо й притягти до відповідальності окупантів. Вони понад рік контролювали і дамбу, і всю ГЕС. Російські пропагандисти серйозно й відкрито обговорювали саме такий сценарій рукотворної катастрофи, який вони і здійснили. Ще минулої осені ми попереджали світ про мінування Росією обʼєктів Каховської ГЕС. Ми закликали й до відправлення міжнародної спостережної місії на Каховку, до розмінування агрегатів та всіх споруд станції. На жаль, світової уваги тоді не вистачило, щоб усе це забезпечити. Зараз маємо сконцентрувати увагу світу для ліквідації наслідків чергової катастрофи з вини Росії, маємо не допустити подальшої руйнівної активності окупантів. Провів сьогодні кілька важливих міжнародних розмов. Президент Туреччини Ердоган. Поінформував його про ситуацію в затоплених районах, про нашу рятувальну операцію та нагальні потреби, щоб допомогти людям. Звичайно, обговорили й ризики для Запорізької атомної станції, яка досі перебуває під контролем окупантів. Є домовленість із керівником МАГАТЕ про активізацію роботи представників МАГАТЕ на станції. Але зрозуміло, що, поки окупанти там, повної безпеки не уявити. Тому деокупація України – це безальтернативне завдання. Президент Франції Макрон. Обговорили – і дуже детально – усі наслідки російського теракту на станції, загалом ситуацію. Все, що можемо зробити для допомоги людям, постраждалим регіонам. Ґрунтовно обговорили й оборонні дії, а також міжнародні заходи, які готуємо попри все, бо безпека нам потрібна попри будь-які агресивні й відверто божевільні дії Росії. Окремо я хочу зазначити кілька речей, які важливі для всієї нашої країни, а особливо для людей у тих наших регіонах, які залежали від Каховського водосховища. Перше. Питною водою всіх забезпечимо. В усіх областях, районах, містах і селах, де це необхідно. Де зараз підвіз питної води, будуть зроблені всі необхідні системи постачання. Сталість постачання – це головний принцип. Друге. Світ буде з нами. Партнери повністю поінформовані про те, що відбувається, про те, якої допомоги ми потребуємо. Хоч би якими були економічні, соціальні, екологічні наслідки цієї катастрофи, всі основи для життя будуть збережені. Херсонщина, Миколаївщина, Запорізька, Дніпровська області – ми бачимо всю проблематику і зробимо і можливе й неможливе, щоб створені окупантами проблеми були розв’язані. Третє. Прямим обов’язком представників держави та місцевої влади в усіх громадах і областях, які постраждали, є допомога людям. Від уряду й ДСНС до обласної влади, місцевих громад – усі по максимуму залучені до того, щоб урятувати й захистити якнайбільше людей. Кожен має сприймати це завдання особисто. І я дякую тим, хто сприймає його саме так! Дбаємо одне про одного і про Україну! І, звичайно, сьогодні я дякую кожному нашому воїну, усім підрозділам, усім бригадам, які продовжують бити окупантів. Бахмутський напрямок, Авдіївка, уся «Хортиця», уся «Таврія» – ви молодці! Хай там що, кожен день має бути днем знищення ворога. Слава всім нашим героям! Слава всім, хто дбає про Україну й українців! Слава Україні!</p>
  <div class="source"><a href="https://www.president.gov.ua/news/potribno-shob-mizhnarodni-organizaciyi-yak-mkchh-negajno-dol-83461">https://www.president.gov.ua/news/potribno-shob-mizhnarodni-organizaciyi-yak-mkchh-negajno-dol-83461</a></div>
</article>


<article>
  <h2>Необхідно консолідувати світ, щоб Росія понесла відповідальність за екоцид, а Україна не залишилася наодинці із цією трагедією – звернення Президента до представників світової екологічної спільноти</h2>
  <div class="badges"><span class="chip">UK</span> <span class="chip">2023-06-08</span></div>
  <p>Добрий день! Вітаю всіх вас! Усіх, хто не залишився байдужим, побачивши цю рукотворну катастрофу на Каховській ГЕС. Це не природне лихо і не прояв кліматичної кризи, це лихо – Путін. Те, що він робить. Те, що він особисто наказує робити. Ситуація надзвичайно важка. Російські війська не припиняють артилерійських ударів саме по тій території, де здійснюється евакуація людей. На жаль, є поранені від цих терористичних обстрілів. Люди, які рятують і рятуються від російського екоциду, змушені рятуватися ще й від російського вогню! Просто на точках евакуації… Цей російський злочин екоциду – найбільший за десятиліття у Європі, але, судячи з усього, російські окупанти вирішили додатково погіршити його наслідки. На окупованій частині території, де затоплено близько десятка населених пунктів, узагалі не здійснюється евакуація. Люди другу добу на дахах, у водяній пастці, без питної води, їжі та медичної допомоги. Скільки там загиблих і постраждалих, ми поки не знаємо. Буквально щогодини встановлюється – і ми встановлюємо – дедалі більше деталей щодо того, якої шкоди Росія завдала цією катастрофою. У понад 30 населених пунктах життя зламане. Для сотень тисяч людей у багатьох містах і селах значно ускладнений доступ до питної води. Через знищення дамби затоплені сховища пального, склади з хімікатами, склади з добривами, могильники тварин, із них щонайменше два «сибіркові поховання», і обидва – на тимчасово окупованій території. Що з ними зараз, нам невідомо. Там, де не було централізованої каналізації, каналізаційні стоки вже у воді, якою вкрито все… Кількість екосистем, які знищені або поставлені на межу вимирання цим російським терактом, уже обчислюється тисячами. Понад 50 тисяч гектарів лісів затоплено, і щонайменше половина з них загине. Десятки тисяч птахів і щонайменше двадцять тисяч диких тварин під загрозою загибелі. Очевидно, що Каховське водосховище перетворене на велику могилу для мільйонів живих істот. Жоден народ не має залишатися наодинці з такими викликами! Але поки немає відповіді на те, як можемо спільно все це подолати. Перше. Звичайно, ми будемо й надалі робити все можливе, щоб урятувати якнайбільше людей. І ми потребуємо підтримки світу в цьому. І не лише риторикою, а й діями. На контрольованій нами території міжнародні організації почали допомагати. Я дякую. На окупованій же території – нуль підтримки. І що довше це триває, то більше, на жаль, там буде жертв. Уваги міжнародних організацій до окупованої території, яка затоплена, наразі фактично немає. І потрібен, зокрема, ваш тиск на них – я прошу! Друге. Все це, із чим ми зіткнулися, є свідомим злочином окупанта. Багато питань про те, що сталося. Але це сталося на окупованій території. Та ми ще минулого року попереджали про мінування окупантами дамби й інших споруд станції. Але російські війська зараз обстрілюють райони, де триває евакуація. Очевидно, що це саме Росія зацікавлена у катастрофі. Так само, як ми створили спеціальні експертні групи, що займаються просуванням санкцій і гарантій безпеки для України, ми створюємо й експертну групу, яка буде займатися передусім консолідацією світу, щоб за екоцид була повна відповідальність Росії і щоб наша країна не залишилася наодинці із цією трагедією – з екоцидом. Я впевнений: за достатнього лідерства у світі відповідні інструменти можна створити. Третє. Будь-який терорист розраховує лише на кілька форм результату для себе: це страждання людей, це залякування людей і це руїни, які лишає після себе терор. Саме так Росія діє і в цьому. Звичайно, ми зробимо все, щоб гарантувати людям основу для життя навіть після цієї катастрофи. Але потрібно, щоб не залишилося жодної пустелі, чи руїни, чи мертвої зони після цієї катастрофи. І це можна забезпечити лише спільними зусиллями, разом з екозахисною спільнотою світу, разом із policy makers, разом із лідерами й державами, разом із міжнародними організаціями. Забруднення й отрута із зони затоплення швидко потрапляє в підземні води, отруює річки, а звідти потрапляє в басейн Чорного моря. Тобто не буває руйнації природи «десь там» – все у світі дуже взаємопов’язане. І тому, будь ласка, поширюйте правду про цей російський екоцид. Будь ласка, закликайте лідерів, держави та міжнародні організації діяти. Невипадково у запропонованій нами формулі миру один із ключових пунктів – це протидія екоциду. Будь ласка, давайте разом зробимо так, щоб інших екоцидів більше просто не було. Долучайтеся до нашої спільноти, про яку я сказав, до нашої платформи, до наших фахівців. Ми на постійному контакті. Дякую вам за увагу! Слава Україні!</p>
  <div class="source"><a href="https://www.president.gov.ua/news/neobhidno-konsoliduvati-svit-shob-rosiya-ponesla-vidpovidaln-83481">https://www.president.gov.ua/news/neobhidno-konsoliduvati-svit-shob-rosiya-ponesla-vidpovidaln-83481</a></div>
</article>


<article>
  <h2>Росією керують нелюди, які особисто є найбільшою катастрофою на планеті – звернення Президента України</h2>
  <div class="badges"><span class="chip">UK</span> <span class="chip">2023-06-08</span></div>
  <p>Дорогі українці, українки! Сьогодні був дуже довгий, важкий день. Херсон і область, Миколаївщина, міста й громади нашої Дніпровщини. Наради, зустрічі, евакуаційні пункти, міжнародне звернення. Перше. На всіх рівнях держави та місцевої влади ми працюємо, щоб урятувати якнайбільше людей із затоплених районів. Евакуація триває. Всюди, де можемо витягнути людей із зони затоплення, робимо це. ДСНС, поліція, військові – молодці! Кожен і кожна, хто залучений, – я хочу вам подякувати! Друге. На нашій вільній території є присутність міжнародних організацій, конкретна допомога. Зокрема, це український Червоний Хрест та багато інших. Я вдячний кожній організації, кожному волонтеру, кожній компанії, які реально долучилися до рятувальної операції. І очевидно, що відсутність деяких міжнародних організацій у зоні лиха зараз саме на окупованій території – того ж таки Міжнародного Червоного Хреста, – відсутність їхньої допомоги нашим людям на окупованій території для таких організацій, мені здається, це неправильно і є просто самознищенням. Третє. Російські терористи намагаються ще погіршити ситуацію, яку вони спричинили своїм екоцидом. Абсолютно свідомо. Вони продовжують обстрілювати Херсон і громади області, вже затоплені терористами ж. Вони обстрілюють навіть точки евакуації, що є вже таким проявом зла, на яке, мабуть, жодні терористи у світі, окрім російських, не йшли. Окупанти повністю кинули напризволяще людей на лівобережній частині Херсонщини. Там уже другу добу лише розширюється катастрофа. І це також абсолютно свідомий вибір російського керівництва. Немає зараз у світі тих, хто не побачив би, що Росією керують нелюди. Нелюди, які особисто і є найбільшою катастрофою на планеті сьогодні. Ми маємо зробити разом із партнерами все, щоб світ довів, що вміє справлятись із такими катастрофами, із такими терористами. Ситуація з питною водою в наших містах і громадах. Керівники на місцях і в уряді розуміють порядок кроків. Рішення є, ресурси є, гроші є. Зробимо все, щоб забезпечити людей питною водою попри цю катастрофу. Може бути дискомфорт, але ми все зробимо. Окремо провів сьогодні нараду щодо водопостачання й безпеки людей у містах і громадах Дніпровщини – був там особисто. Кривий Ріг, Марганець, Нікополь, Покров та інші громади – говорили про це. Ситуація з інфраструктурою, природними збитками. Шкода від російського теракту дуже значна, це всім зрозуміло. Але має бути зрозуміло й те, що немає альтернатив, окрім максимального відновлення й максимальної відбудови. Можливо, це Росія залишиться спустошеною після Путіна, але не Україна. І ще одне. Обов’язкове. Безпека. Постійно в комунікації з нашими військовими. Командувачі – «Хортиця», «Таврія», усі, хто залучений на найбільш гарячих напрямках. Донеччина – дуже жорсткі бої. Але є результат, і я вдячний усім, хто забезпечує цей результат! Бахмут – молодці. Крок за кроком. Дякую кожному нашому воїну! Авдіївка, Марʼїнка, увесь схід, ситуація на півдні, ситуація після підриву росіянами дамби нашої рідної Каховки – бачимо кожну деталь. Але озвучувати – не сьогодні. Дякую нашому народові! Слава Україні!</p>
  <div class="source"><a href="https://www.president.gov.ua/news/rosiyeyu-keruyut-nelyudi-yaki-osobisto-ye-najbilshoyu-katast-83493">https://www.president.gov.ua/news/rosiyeyu-keruyut-nelyudi-yaki-osobisto-ye-najbilshoyu-katast-83493</a></div>
</article>


<article>
  <h2>Ми бачимо героїзм наших воїнів і вдячні за кожну хвилину їхнього життя, яке є життям України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-09</span></div>
  <p>Бажаю здоровʼя, шановні українці! Щойно провів Ставку. Ситуація на передовій – цьому основна увага. Доповіді – командувачі оперативних напрямків, Головком, ГУР, Міністерство оборони, Мінстратегпром, МВС. Увага сконцентрована на всіх напрямках, де наші дії потрібні і де ворог може зазнати тих чи інших поразок. Наші оборонні дії, активні дії, наші здобутки на передовій. Обговорили детально постачання й розподіл боєприпасів, посилення нашої артилерії та ППО. Говорив сьогодні з премʼєр-міністрами Японії та Нідерландів. Поінформував про нашу рятувальну операцію в південних районах, про наші нагальні потреби. Готовність допомагати Україні є, і я вдячний за це партнерам. Є рішення щодо пакетів гуманітарної підтримки. З паном Премʼєр-міністром Японії обговорили підготовку Глобального саміту миру та конференцію в Японії щодо відбудови й трансформації нашої країни після бойових дій. З паном Премʼєр-міністром Нідерландів говорили про нашу подальшу оборонну співпрацю, скоординували наші позиції перед черговим «Рамштайном». Рухаємося крок за кроком у посиленні нашого повітряного щита. Обговорили коаліцію «Петріотів», тренування наших пілотів. Є сьогодні дуже важливе рішення Верховного суду Нідерландів щодо колекції «скіфського золота». Української колекції. Колекції, яка зберігалась у нашому Криму, але яка поки що не може бути повернута в Крим з очевидної причини: її не можна віддавати окупанту, грабіжнику. Звичайно, вона буде в Криму, коли в Криму буде й український прапор. Власне, таку логіку підтвердила й вища судова інстанція Нідерландів. І це – черговий доказ того, що нідерландські люди, нідерландське суспільство й держава справді вміють бути лідерами в захисті верховенства права та цінностей цивілізованості. Я дякую за це всім, хто боровся за таке рішення, нашій команді міністерства юстиції, що працювала заради цього результату. Справедливість – крок за кроком – захистимо. Є сьогодні й новий пакет оборонної підтримки від Сполучених Штатів на понад 2 мільярди доларів. Ракети для «Петріотів» та інших систем ППО, посилення нашого захисту на землі, посилення міцності всіх наших воїнів. Дякую вам, пане Президенте Байден, дякую обом партіям Конгресу й усім американцям, які хочуть перемоги свободи так само, як і українці. Звичайно, протягом дня отримую доповіді щодо рятувальної операції на Херсонщині та Миколаївщині, щодо стану Каховського водосховища – фактично його залишків. Колосальна кількість проблем. Але працюємо над їх подоланням на всіх можливих рівнях. І головне – зараз є суспільний потенціал, щоб це зробити. Дбати одне про одного, працювати в єдності, захищати людей і життя. Це наші принципи, принципи України, що бореться. Вони зараз діють на сто відсотків ці наші принципи. І я впевнений: хоч би як було складно, ми здолаємо наслідки і цієї катастрофи, і всього російського зла. Я дякую всім у світі, хто вже допомагає і хто запитує в України, як допомогти. Дякую всім, хто вже бере участь у рятувальній операції, хто так, як може, допомагає людям. Людям, тваринам, всьому живому. Дякую й усім, хто спонукає міжнародні організації, іноземних лідерів, інші держави бачити, що відбулося, і називати речі своїми іменами. Російські терористи повинні відповідати за все, що вони накоїли. І окремо – для наших воїнів, для всіх, хто цими днями в особливо важких боях. Бачимо ваш героїзм, і ми вдячні вам за кожну хвилину вашого життя – життя, яке справді є життям України. Бо настільки Україна вільна, наскільки ви, наші воїни, сильні. Настільки Україна захищена, наскільки ви, наші воїни, результативні. Кожен і кожна, хто бʼється зараз, – це Україна, яка бʼється. Дякую вам за це! Слава всім, хто воює й працює заради нашої держави! Слава Україні!</p>
  <div class="source"><a href="https://www.president.gov.ua/news/mi-bachimo-geroyizm-nashih-voyiniv-i-vdyachni-za-kozhnu-hvil-83509">https://www.president.gov.ua/news/mi-bachimo-geroyizm-nashih-voyiniv-i-vdyachni-za-kozhnu-hvil-83509</a></div>
</article>


<article>
  <h2>Український сенс для міжнародних відносин полягає в тому, що ми маємо дбати одне про одного завжди – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-10</span></div>
  <p>Бажаю здоровʼя, шановні українці! Звіт за цей день. Перше – переговори з Премʼєр-міністром Канади Джастіном Трюдо. Зброя й снаряди. Є оборонний пакет, зокрема важливий 155-й калібр. Коаліція сучасних винищувачів і тренування наших пілотів – є очевидний прогрес. Рух у НАТО – щодо цього сьогодні теж є результат. Я вдячний і особисто пану Прем’єр-міністру, і всім канадцям за незмінну й однозначну підтримку нашої свободи. Детально обговорили наслідки російського теракту на Каховській ГЕС. Канада серед тих, хто може допомогти нам відновитися після цієї катастрофи. Розуміємо один одного у кроках, які потрібні. І потрібно дуже оперативно. Звичайно, ми не залишимось осторонь і тієї стихії, через яку зараз проходить Канада. Масштабні лісові пожежі, колосальні природні втрати й загроза людям… Україна готова допомогти із гасінням пожеж, якщо Канада потребуватиме такої міжнародної допомоги. Наш український сенс для міжнародних відносин полягає саме в тому, що ми маємо дбати одне про одного завжди, коли необхідна підтримка. І реально допомагати. Впевнений, це стане глобальними принципами. Взаємна дія, взаємна підтримка, взаємна сила. Зараз, на жаль, бачимо, що на деяких рівнях у світі є просто ганебна байдужість до екоциду й людської трагедії, спричиненої російським терактом на Каховській ГЕС. Коли міжнародні організації, що повинні захищати життя в глобальному масштабі, навіть за тиждень не встигають сформувати й відправити рятувальну місію на окуповану територію, коли деякі світові суб’єкти не наважуються вийти навіть із чіткими та сильними заявами, які б засуджували цей черговий російський злочин війни, терористи просто підживлюються цією слабкістю світу, цією байдужістю – вона їх заохочує. І це ми маємо подолати. І подолаємо. Тиснемо й спонукаємо, щоб усе ж міжнародні організації, міжнародна підтримка була на тій частині Херсонщини, де зараз окупанти. Станом на цей час на території Херсонської та Миколаївської областей евакуйовано вже понад 3 тисячі людей. Але знов-таки – це лише вільна територія, підконтрольна нам. На окупованій території лише на деяких ділянках вдається допомогти людям – російські терористи роблять усе, щоб жертв катастрофи було якнайбільше. Російські обстріли тривають – навіть евакуаційних точок. Жодної реальної допомоги людям у затоплених районах – не заради пропаганди, а заради людей – Росія не надає… За все це повинна бути окрема справедлива й жорстка відповідальність російської держави та російського керівництва. І міжнародні організації повинні працювати там, де ми ще не деокупували наші території. Кожне життя важливе – уся Херсонщина, увесь південь. Кожне місто й село. Ми будемо робити все можливе й неможливе, щоб допомога прийшла всім нашим людям. Я дякую кожному нашому рятувальнику, військовим і поліцейським, місцевим громадам і міжнародним організаціям, які зараз діють на Херсонщині та Миколаївщині, усім нашим волонтерам – кожному й кожній, хто допомагає рятувати в зоні катастрофи і людей, і тварин, і життя загалом… Дякую журналістам, які поширюють правду й розповідають світу історії людей, що постраждали. Дякую всім, хто допомагає людям після ударів російських ракет та іранських «Шахедів». Одеса… Мої співчуття рідним тих, чиї життя були забрані минулої ночі російським терором… Понад 20 поранених. Усім надається допомога. Як і щодня – подяка є нашим воїнам. Кожному й кожній, хто на передовій, на позиціях, на бойових постах і на бойових завданнях. Хто знищує ворога на землі й захищає наше небо. Дякую всім, хто тримає позиції і хто просувається вперед. «Хортиця», «Таврія» – дякую кожному нашому герою! Максимум зусиль, щоб швидше повернути мир усій нашій державі, кожному місту, кожному селу, кожному куточку України. Слава Україні!</p>
  <div class="source"><a href="https://www.president.gov.ua/news/ukrayinskij-sens-dlya-mizhnarodnih-vidnosin-polyagaye-v-tomu-83525">https://www.president.gov.ua/news/ukrayinskij-sens-dlya-mizhnarodnih-vidnosin-polyagaye-v-tomu-83525</a></div>
</article>


<article>
  <h2>Спільне звернення Президента України Володимира Зеленського та Прем&#x27;єр-міністра Канади Джастіна Трюдо до канадських журналістів у межах Press Gallery Dinner в Оттаві</h2>
  <div class="badges"><span class="chip">UK</span> <span class="chip">2023-06-11</span></div>
  <p>Прем’є-міністр Канади Джастін Трюдо: Вітаю всіх. Мені приємно приєднатися до вас із моїм другом, Президентом Володимиром Зеленським, сьогодні ввечері. Коли я зрозумів, що пропущу цьогорічний обід у прес-галереї, я хотів бути впевненим, що все ж можу поговорити з усіма вами. Тому що робота, яку ви виконуєте, неймовірно важлива. І оскільки це страшний час для журналістів і для демократій… Зараз на ЗМІ здійснюється тиск, а демократія перебуває в занепаді. Журналістів переслідують, цензурують, їм погрожують і навіть убивають. Лідери принижують вашу роботу. І люди дедалі менше довіряють нашим демократіям і нашим інституціям. Четверта влада є однією з наших найважливіших демократичних інституцій. Ми не можемо дозволити, щоб її послабили цинічні політики чи великі корпорації, які хочуть ухилитися від своїх зобов’язань щодо сплати справедливої частки. Незалежно від того, чи є ви іноземним кореспондентом, який допомагає нам бачити крізь туман війни, чи місцевим репортером, який висвітлює діяльність мерії, ваша робота має значення. Історії та факти, які ви повідомляєте, дають людям інформацію, необхідну для ухвалення рішень, які матимуть глибокий вплив на них... Щоб демократія працювала, ми всі маємо покладатися на однакові перевірені факти. Саме так люди зможуть зрозуміти, що відбувається насправді, і вести справжні дебати про те, як найкраще рухатися вперед. Немає нічого більш правдивого чи важливого, ніж теперішній момент нашої історії. Україна й українці розуміють це краще, ніж будь-хто інший. Сьогодні ми маємо можливість висловити нашу подяку всім тим, хто проливає світло на жорстоку війну Путіна. Хоробрі жінки й чоловіки, які продовжують наражати себе на небезпеку, щоб ми могли знати справжні масштаби злочинів Росії. Сьогодні ввечері ми вас вітаємо. Вільна преса однозначно необхідна для демократії. І навпаки. Ви говорите правду владі й даєте голос безголосим. Друзі, ви робите демократію сильнішою. І який це привілей для нас – мати змогу жити й працювати в демократії… В усьому світі люди йдуть на величезні жертви, щоб отримати цей привілей. Тому ніколи не сприймаймо як належне ті свободи, які пропонує нам наша демократія. І продовжуймо працювати разом, щоб захистити й зберегти ці свободи. Я хочу завершити, просто сказавши: дякую! Дякую вам за все, що ви робите для нашої країни, її народу та світу. І знаєте, ми всі часто говоримо про боротьбу за демократію. А тепер я хотів би звернутися до того, хто розуміється на боротьбі за демократію. Володимире! Президент України Володимир Зеленський: Дуже дякую. Вітаю вас усіх з України й дякую вам за те, що ви разом з Україною. Так буває – і з журналістами особливо часто, – коли життя ставить перед людиною вибір, чи стати героєм. Буває, що набагато простіше оминути такий вибір і залишитися десь у «сірій» зоні між добром і злом – у зоні псевдонейтральності. Але кожен, хто його не оминає та протистоїть злу, хто називає речі своїми іменами, може стати героєм не лише на один день. Ми живемо в такий час, коли наша свобода залежить від нас усіх, коли світ має знати повну правду про кожен злочин проти свободи в одній частині світу, щоб свобода збереглася повсюдно. Зло зараз претендує не лише на ту чи іншу країну, а й на цінності. Наші з вами цінності. На те, щоб їх зруйнувати. І я дякую вам усім за те, що ви не жартуєте зі злом. Дякую вам за поширення правди про російські злочини війни! Дякую вам за те, що ви використовуєте свою силу – мабуть, найвищу силу в сучасному світі – силу вирішувати, на що звертають увагу люди і що люди знають. Дякую вам за те, що ви спрямовуєте вашу силу заради людей і людяності. Дякую! Дякую, Канадо! Дякую тобі, Джастіне, мій друже і друже України, пане Прем’єр-міністре! Слава Україні! Джастін Трюдо: Героям слава! Володимир Зеленський: Дякую!</p>
  <div class="source"><a href="https://www.president.gov.ua/news/spilne-zvernennya-prezidenta-ukrayini-volodimira-zelenskogo-83549">https://www.president.gov.ua/news/spilne-zvernennya-prezidenta-ukrayini-volodimira-zelenskogo-83549</a></div>
</article>


<article>
  <h2>Дуже важливо, що представники міжнародного правосуддя на власні очі побачили наслідки російського теракту на Каховській ГЕС – звернення Президента України</h2>
  <div class="badges"><span class="chip">UK</span> <span class="chip">2023-06-11</span></div>
  <p>Дорогі українці, українки! Сьогодні вдалося повернути з російського полону ще 95 наших людей, із них 31 – захисник Маріуполя. Більшість – рядові та сержанти, двоє офіцерів. Збройні Сили, Нацгвардія, прикордонники. Дякую нашій команді: Буданову, Єрмаку, Малюку, Лубінцю, яка займається обмінами, дякую за цей результат. Молодці, хлопці! Кожного українця, кожну українку ми маємо витягнути з російської неволі. Продовжуємо й нашу рятувальну операцію на півдні України, і вже близько 4 тисяч людей вдалося евакуювати. Десятки міст і сіл залишаються затопленими, найгірша ситуація, як і раніше, на тимчасово окупованій частині Херсонщини. Знову й знову дякуємо нашим людям: військовим, поліцейським, рятувальникам. Дякую окремо волонтерам, лікарям, місцевій владі – усім, хто допомагає зараз рятувати людей після катастрофи на Каховській ГЕС, а особливо дякую тим, хто допомагає діставати людей, зокрема, з окупованих територій. Це надзвичайно складно, небезпечно, це особливий героїзм. Дякую за кожне врятоване життя! Російські терористи продовжують обстрілювати евакуаційні маршрути, пункти евакуації, човни, на яких вивозять людей… Сьогодні внаслідок одного з таких обстрілів були вбиті троє людей, мої співчуття рідним і близьким… Ще десять людей були поранені, із них двоє поліцейських. Це була евакуація з Кардашинки, села на лівобережжі Херсонщини… Окупанти створили цю катастрофу, підірвавши дамбу, кинули людей напризволяще в затоплених містах і селах і ще й обстрілюють після цього човни, на яких людей намагаються забрати… Навіть звірі моральніші, ніж ви, російська держава. Цими днями Херсонщину відвідали представники Міжнародного кримінального суду. У перший же день після катастрофи Генеральний прокурор відправив в Офіс прокурора Міжнародного кримінального суду відповідне звернення щодо розслідування цієї катастрофи, і робота вже почалася. Дуже важливо, що представники міжнародного правосуддя на власні очі побачили наслідки цього російського теракту та самі почули, що російський терор продовжується. І продовжується ще максимально цинічними та жорстокими обстрілами затопленої території, території евакуації… Ми вже сприяємо й будемо й надалі сприяти максимально незалежному та обʼєктивному розслідуванню Міжнародним кримінальним судом. Усі наші правоохоронці та інші інституції максимально долучені до цього процесу. Повний доступ до уражених територій, до свідків, до всієї інформації та доказів. Це розслідування дуже важливе для безпеки всього світу. Повна й справедлива відповідальність російських терористів і самої держави-терориста – це обовʼязкова передумова того, що у світі більше не буде повторень такого зла. Сьогодні наша держава зробила й черговий санкційний крок. Проти тих, хто служить злу, яким стала російська держава. Проти тих, хто допоміг знищити свободу на території Росії й виконує одну з ключових ролей у репресіях на тимчасово окупованій нашій території та на території самої ж Росії. 178 саме таких осіб були додані до наших санкційних списків за поданням Служби безпеки України. І ми зробимо все, щоб кожен і кожна із цього списку помічників російської диктатури відповідали реально за все, що вони наробили проти людей і свободи. За кожну зламану долю й за кожне злочинне рішення, яке допомогло Росії перетворитися на державу-терориста. І ще одне. Звичайно, я вдячний нашим воїнам за цей день. Кожній нашій бойовій бригаді, кожному нашому підрозділу. ОСУВ «Хортиця», «Таврія» – усі, хто зараз у боях, усіх, хто на позиціях, усі, хто допомагає… Я дякую вам! Дякую за кожен крок, за кожен бій, за кожного знищеного окупанта! Слава нашим героям! Слава всім, хто захищає життя України та українців! Ми переможемо! Слава Україні!</p>
  <div class="source"><a href="https://www.president.gov.ua/news/duzhe-vazhlivo-sho-predstavniki-mizhnarodnogo-pravosuddya-na-83553">https://www.president.gov.ua/news/duzhe-vazhlivo-sho-predstavniki-mizhnarodnogo-pravosuddya-na-83553</a></div>
</article>


<article>
  <h2>Міцність наших воїнів дає результат, і я дякую за це кожному, хто зараз у бою – звернення Президента України</h2>
  <div class="badges"><span class="chip">UK</span> <span class="chip">2023-06-12</span></div>
  <p>Бажаю здоров’я, шановні українці! Провів сьогодні Ставку. Ключові доповіді – від командувачів оперативних напрямків, які найважливіші і найгарячіші, – «Хортиця» і «Таврія». Бої жорсткі, але наш рух є, і це дуже важливо. Втрати у ворога саме такі, як нам потрібно. І хоч погода цими днями несприятлива – дощі наше завдання ускладнюють, але все одно міцність наших воїнів дає результат, і я дякую за це кожному, хто зараз у бою, кожному, хто підтримує наші бойові бригади на відповідних напрямках. Генерали Сирський і Тарнавський доповіли сьогодні про успіхи, які вже маємо, про те, у яких точках фронту потребуємо посилення та якими діями можемо зламати більше російських позицій. Дякую нашим хлопцям за кожен український прапор, який зараз повертається на законне місце в селах на щойно деокупованій території! Дякую й за вагоме поповнення нашого обмінного фонду! Була доповідь Головкома – щодо загальної ситуації, МВС та СБУ – щодо стабілізаційних заходів на деокупованій території. Дуже активно працюємо з постачанням необхідної зброї, снарядів. Була й доповідь розвідки щодо варіантів дій ворога. Наше оперативне домінування зберігаємо й посилюємо. Окремо вдячний за Бахмут – збільшуємо наш контроль на цьому напрямку. Була на Ставці сьогодні й підсумкова доповідь щодо готовності та неготовності укриттів по всій країні, у найбільших містах і в Києві. Доповідали міністри Клименко, Камишін і Кубраков. Результати, м’яко кажучи, невтішні. На п’ятницю будуть підготовлені відповідні проекти рішень – і щодо тих, хто відповідальний, і щодо забезпечення належного рівня захисту для наших людей в усіх українських містах. Провів і кілька нарад щодо наших міжнародних заходів. Цей тиждень, як і завжди, зробимо дуже змістовним. Перше: готуємо нову підтримку зброєю від наших партнерів для наших воїнів. Друге: готуємо залучення більшої кількості світових суб’єктів до реалізації формули миру. Третє: працюємо, щоб Вільнюський саміт був справді змістовним. Кожну деталь повідомлю. І ще одне рішення, про яке варто сказати. Звання Героя України присвоєно підполковнику СБУ Василю Богачу, посмертно. За надзвичайну особисту хоробрість, за неодноразове затримання та знищення ворожих диверсантів. За захист Маріуполя й саме за такий героїзм, саме таку самопожертву, які не залишають жодних інших варіантів для України й українців, окрім перемоги. Слава всім, хто б’ється заради України! Дякую кожному й кожній, хто зараз у бою, на бойових постах і на бойових завданнях! Крок за кроком рухаємося вперед! Віримо у перемогу. Вона буде! Слава Україні!</p>
  <div class="source"><a href="https://www.president.gov.ua/news/micnist-nashih-voyiniv-daye-rezultat-i-ya-dyakuyu-za-ce-kozh-83561">https://www.president.gov.ua/news/micnist-nashih-voyiniv-daye-rezultat-i-ya-dyakuyu-za-ce-kozh-83561</a></div>
</article>


<article>
  <h2>Маємо разом із партнерами забезпечити фізично такі умови, щоб російський терор став неможливим – звернення Президента України</h2>
  <div class="badges"><span class="chip">UK</span> <span class="chip">2023-06-13</span></div>
  <p>Дорогі українці й українки! Сьогодні вдень завершилися рятувальні роботи та розбір завалів у Кривому Розі після ракетної атаки терористів. На жаль, 11 людей загинули, серед них одна дитина… Мої співчуття рідним і близьким. Всього понад 30 людей травмовані. Всім їм надається необхідна допомога. Я хочу подякувати кожному й кожній, хто брав участь у рятувальній операції: рятувальники ДСНС, лікарі, поліція, волонтери, місцева влада, звичайні містяни. Дякую за кожне врятоване життя! Дякую за кожну людину, якій сьогодні допомогли. Цей свідомий російський удар по звичайному місту лише вкотре доводить просту істину: ми маємо разом із партнерами забезпечити фізично такі умови, щоб російський терор став неможливим. Перше – це наш повітряний щит. Достатня кількість систем ППО достатньої потужності. Плюс сучасні винищувачі. Коли буде фізично обмежена нашим повітряним щитом російська здатність бити по наших містах і селах, тільки тоді держава-терорист зрозуміє, що у миру для всіх українців і в програшу для Росії немає альтернатив. Друге – це знищення основи для терору, для виробництва державою-терористом нових ракет. На жаль, Росія досі має змогу отримувати критичні компоненти для виробництва ракет, які створені компаніями з різних країн світу, зокрема компаніями з деяких країн-партнерів. Різними шляхами ці компоненти потім постачають у Росію. Якщо взяти, до прикладу, одну з ракет, які вдарили сьогодні по Кривому Рогу, то близько 50 компонентів у ній – переважно мікроелектроніка – вироблені в інших країнах. І сьогодні відбулася зустріч представників нашої держави з дипломатами відповідних країн. Список компаній, які постачають Росії компоненти для вбивств, у всіх партнерів є. Є цей список. Розуміння, як російські терористи намагаються обманути світ, теж у всіх у світі є. І ми чекаємо висновків та швидких дій, які зупинять російський ракетний терор. Україна застосувала санкції проти всіх компаній у Росії, які виробляють ракети. Саме такі повні санкційні обмеження мають бути й на глобальному рівні проти всіх них. Кожен шлях обходу санкцій має закономірно каратися також на глобальному рівні. Має бути посилений – максимально – експортний контроль за критичними компонентами. Якщо хтось виступає посередником або працює разом із Росією, щоб терористи могли й надалі підривати житлові будинки та вбивати людей, то такі суб’єкти – бізнес чи держава – заслуговують відповідної реакції світу. Жорсткої реакції. Вся інформація щодо цього є у партнерів. Це однозначно дешевше – один раз і назавжди перекрити для терористів шляхи постачання компонентів для терору, ніж постійно витрачати нові й нові протиракети для ППО. Сьогодні ж відбулась й нарада щодо підготовки неминучої, законної та справедливої відповідальності Росії за цю агресію. Ми опрацьовуємо кілька сценаріїв створення спеціального трибуналу щодо злочину агресії. Злочину, за який повинне відповідати найвище російське керівництво. Злочину, який породив усі інші злочини цієї війни. І така відповідальність обов’язково буде. Справді, це непросте завдання. Але українці виконали вже стільки непростих завдань, що це не лише точно виконають, а й виконають із задоволенням. Трибунал буде. Зустрівся сьогодні з генеральним директором МАГАТЕ Гроссі. Дуже активно працюємо над тим, щоб не допустити будь-яких інцидентів на окупованій росіянами Запорізькій атомній станції. Поки там окупанти, ризик є для всього світу, і це очевидно. Лише повна деокупація станції та її повернення під український контроль здатні гарантувати безпеку. І ми зробимо все для цього. Добре, що МАГАТЕ пропонує відправити до нас, в Україну, групу експертів, які оцінять наслідки знищення Росією дамби та інших споруд Каховської ГЕС. Світ повинен знати в усіх деталях, що відбувається та який злочин проти природи й людей скоїла Росія. Я сподіваюсь, експерти МАГАТЕ запрацюють уже найближчим часом. І обов’язково – наші воїни, наші герої. Дякую вам усім, хто зараз у бою, хто захищає й просуває вперед наші позиції. Приміром, Бахмутський напрямок – а це, зокрема, воїни 80-ї окремої бригади ДШВ… На різних ділянках є рух уперед. Я дякую вам! Дякую за надзвичайну хоробрість! Підрозділи ОСУВ «Таврія» – в умовах надзвичайно жорстоких боїв, в умовах авіаційної та артилерійської переваги окупантів є рух уперед! Дякую, воїни! Дякую за кожен крок і за кожен метр української землі, яка звільняється від російського зла. Морпіхи 35-ї та 36-ї окремих бригад, 110-та окрема механізована бригада, 128-ма окрема гірсько-штурмова бригада, десантники нашої крутої «Сімдесятдевʼятки», артилеристи 55-ї окремої бригади «Запорізька Січ». Дякую всім вам! Дякую за міцність! І дякую всім у нашому суспільстві, хто розуміє, що звільнення нашої землі від таких окупантів потребує важких, героїчних та інтенсивних дій, які день за днем, крок за кроком дають необхідну потужність нашим наступальним діям! Слава українським героям! Слава всім у світі, хто допомагає! Дякую сьогодні Сполученим Штатам за черговий і вчасний пакет оборонної підтримки. Артилерія, бронетехніка, боєприпаси для наших «Хаймарсів». Дякую, Америко! Слава Україні!</p>
  <div class="source"><a href="https://www.president.gov.ua/news/mayemo-razom-iz-partnerami-zabezpechiti-fizichno-taki-umovi-83589">https://www.president.gov.ua/news/mayemo-razom-iz-partnerami-zabezpechiti-fizichno-taki-umovi-83589</a></div>
</article>


<article>
  <h2>Коли руїни зникають, то програє не просто агресор, а сама ідея агресії – звернення Президента України</h2>
  <div class="badges"><span class="chip">UK</span> <span class="chip">2023-06-14</span></div>
  <p>Бажаю здоровʼя, шановні українці! Щойно говорив із Президентом Польщі Анджеєм Дудою – годинна розмова, передусім безпекова тематика. Ситуація на полі бою зараз, зброя для наших воїнів, снаряди. Подякував за виконання попередніх оборонних домовленостей. Звичайно, у кожній розмові приділяємо значну увагу довгостроковій безпеці та гарантіям миру, і не лише для нас. І завжди результативно. Польща цілком реалістично сприймає потребу в членстві України в НАТО. І це об’єктивна потреба. Ми разом напрацьовуємо конкретний зміст для саміту Альянсу у Вільнюсі. Це саме той момент, коли мають бути повністю розбиті російські припущення, що нібито хтось у НАТО досі боїться Росії. Такі припущення підживлюють російські агресивні амбіції. Маємо й можемо їх знешкодити. Дякуємо Польщі за підтримку України й реального посилення НАТО. Не лише сьогодні, а й протягом усього тижня дуже предметно готуємося до Конференції з відновлення України, яка вже наступного тижня відбудеться в Лондоні. Це буде вагомий захід, дуже представницький, який об’єднає і політичні, і бізнесові зусилля заради відновлення нашої країни та нормального життя наших людей. Ключовий український принцип – простий і справедливий, а саме: жодної руїни в Україні не залишиться. Все відбудуємо, все відновимо, і вже точно знаємо, які кроки в якому таймінгу та якими силами потрібно зробити, щоб перемогти російську агресію й нашою відбудовою. Коли руїни зникають, то програє не просто агресор, а сама ідея агресії. І це буде. Щодня, готуючись до цієї лондонської конференції, проводимо тривалі й глибокі підготовчі наради – всі потрібні державні інституції залучаються, різного рівня. І робимо все, щоб під наше бачення, українське бачення – як і завжди, змістовне – був підготовлений і відповідний рівень міжнародних домовленостей. Продовжуємо й нашу комунікацію з партнерами щодо російського ракетного виробництва. Сьогодні російські нелюди завдали чергових ракетних ударів по Одесі – з «Калібрів». Десятки компонентів цих «Калібрів» поставлені в Росію з інших країн. Очевидно, що кожен такий шлях постачання – це шлях посилення терору. Світ має інструменти, щоб перекрити всі подібні шляхи – з кожної країни, від кожної компанії, чиї компоненти використовуються російськими виробниками ракет. Підписав сьогодні нові укази про відзначення наших воїнів державними нагородами, зокрема й воїнів Повітряних сил, нашої протиповітряної оборони, саме тих героїв, які щоночі, щодня рятують життя наших людей. Також нагородами відзначені наші розвідники та військовослужбовці Збройних Сил – бойових бригад і підрозділів. Загалом 331 воїн. 331 героїчне життя. Будь ласка, завжди пам’ятайте, що ми всі в Україні зобов’язані своїм життям тим, хто став на захист життя нашого народу й незалежності. Повага до наших воїнів, повага до рідних наших воїнів, повага до дружин і чоловіків усіх тих, хто став на захист держави, – це безумовно. Вдячність цим людям – це безумовно. Україна вміє бути вдячною, і це варто показувати щодня. Дякую всім, хто воює й працює заради нашої перемоги! Особливо дякую кожному й кожній, хто зараз у боях на сході та півдні нашої держави відкриває Україні стратегічний простір, простір руху до перемоги. Дякую всім, хто зараз і в наступі, і в обороні, хто штурмує позиції окупантів і хто відбиває їхні штурми, – дякую всім вам, воїни, за хоробрість, за стійкість та за кожен метр результату! Слава нашим героям! Слава Україні!</p>
  <div class="source"><a href="https://www.president.gov.ua/news/koli-ruyini-znikayut-prograye-ne-prosto-agresor-sama-ideya-a-83601">https://www.president.gov.ua/news/koli-ruyini-znikayut-prograye-ne-prosto-agresor-sama-ideya-a-83601</a></div>
</article>


<article>
  <h2>Підтримуючи Україну, світ підтримує захист від війни, бо джерело агресії – поза нашими кордонами – звернення Володимира Зеленського до Федеральних зборів та народу Швейцарської Конфедерації</h2>
  <div class="badges"><span class="chip">UK</span> <span class="chip">2023-06-15</span></div>
  <p>Дуже дякую, пане Кандінасе, пане спікере, за добрі слова про Україну й наш захист. Зараз, коли ми захищаємо життя наших людей від російських ударів і долаємо наслідки страшних злочинів цієї війни, зокрема й наймасштабнішого у Європі екоциду, ми потребуємо максимальної єдності. Єдності всіх, хто разом із нами поділяє ключові цінності: цінність життя, цінність свободи, цінність права та цінність поваги до кожної нації, кожної спільноти й кожної людини. Коли єдність максимальна, тоді й солідарність максимально ефективна. А коли так – точно переможуть і життя, і свобода, і право, і повага. І сьогодні я звертаюся до вас саме для того, щоб поговорити про цю єдність. Шановні члени Федеральних зборів! Дорогий народе Швейцарії! Душею тих цінностей, які нас із вами об’єднують, є мир. Мир! Україна ніколи не була джерелом будь-яких загарбницьких воєн. І навіть зараз, хоч це звучить і дещо парадоксально, українська земля є територією миру, бо джерело цієї війни, джерело й причина агресії – поза межами наших кордонів. Просто уявіть це… Щоночі замість того, щоб нормально засинати, наші люди перевіряють у новинах, чи є попередження, що російська бомбардувальна авіація йде на рубежі запуску ракет над Каспійським морем чи деінде. Це понад півтори тисячі кілометрів від нашої землі! Там війна стає на крила. І коли зрозуміло, що буде чергова російська ракета, буде чергова російська атака, люди одразу вкладають дітей спати, наприклад, у коридорі, де немає вікон і тому безпечніше, чи йдуть в укриття. Уявіть, що це таке… Жити в громадах, які межують із Росією. Наше прикордоння – три області – постійно страждає від суто терористичних обстрілів із російської території. Майже щоночі й щодня. Міста, села, будинки, школи, церкви, ринки, підприємства – усе… Їх обстрілюють через кордон із території Росії з артилерії чи мінометів, ракетами чи керованими авіабомбами… Це смерть або загроза смерті, яка приходить на нашу землю з Росії. Сотні українських родин втратили рідних через удари іранських дронів-камікадзе – «Шахедів», які росіяни майже щоночі десятками запускають по наших містах. На щастя, завдяки оборонній допомозі наших партнерів – і ми за неї вдячні – зараз ми можемо збивати більшість «Шахедів». Але, на жаль, не всі. Вони забирають життя наших людей, постійно руйнують нашу інфраструктуру! І все це – теж смерть, яка прийшла з Росії. Немає в цій жорстокій війні, що триває на нашій землі, абсолютно нічого, що робило б саме нашу землю, саме наших людей, саме нашу Україну джерелом війни або територією тих, хто хоче щось загарбати в іншого народу. Ми захищаємо життя своїх людей, свою свободу, свою незалежність, свої цінності. Мир для українських дітей! Це на нашу мирну землю прийшли ті, хто спалює міста й села та перетворює на чорні руїни все, до чого торкається. Це з Росії в Україну прийшли ті, хто досі окупує Запорізьку атомну станцію та цинічно використовує її як прикриття для постійних обстрілів наших міст. Це з Росії в Україну прийшли ті, хто підірвав дамбу та інші споруди Каховської ГЕС, спричинивши рукотворну катастрофу та колосальний злочин проти людей і природи, і вони зробили це саме на окупованій території. Будь-який неупереджений погляд засвідчить одне: якби з Росії на нашу мирну українську землю не принесли війну, то війни б і не було. Джерело зла та смерті – поза нашими кордонами. Підтримуючи нас, світ підтримує захист від війни. Саме тому солідарність із нашим народом проявляють, зокрема, навіть ті нації, із якими в нас не було змістовних відносин до 24 лютого 2022 року, коли Росія перетворила гібридну агресію проти нашої держави на відкриту повномасштабну геноцидну війну. Я дякую за кожен пакет санкцій проти Росії, які обмежують російський терористичний потенціал. Я дякую світу за кожну одиницю зброї, яка допомагає рятувати людей від російського терору! Я дякую за кожен заморожений актив російської держави й тих осіб, без колаборації яких із Кремлем Росія не стала б державою-терористом… Усе це допомагає обмежувати агресію – і зброя для нас, і санкції проти Росії, які постійно зростають і не дають їй адаптуватися до тиску світу, і ще – справедливість для українців та всього світу. Справедливість, яку ми наближаємо, створюючи трибунал щодо російської агресії. Я вдячний вам, Швейцаріє, за те, що ви не залишилися байдужими до горя, яке Росія вкидає на нашу землю своєю агресією. Ви підтримали спільні європейські санкції проти Росії, і це важлива солідарність, бо санкції наближають фінал цієї агресії. Їх варто посилювати. Знаю, що у вас триває дискусія щодо дозволів на реекспорт зброї для захисту України. І хочу, щоб кожен учасник, кожна учасниця дискусії пам’ятали один факт: ми запитуємо у світу зброю, щоб наша українська територія знову була територією миру. Вся наша земля, всі наші люди… Лише для цього! Саме так, як передбачено міжнародним правом. Саме так, як про це говорив на початку пан спікер: заснований на правилах міжнародний порядок має гарантувати волю для кожної нації. Ми не джерело агресії, не територія війни й не якась там зона конфліктів. Ми країна, яка завжди цінувала й цінуватиме мир, і ви знаєте це. Проти такої агресії наш мир може вистояти лише силою зброї. Ще минулого року – восени, на саміті G19 – я представив українську формулу миру. Різні держави, різні лідери вже беруть участь у зусиллях заради реалізації формули. Вона створена так, щоб кожен у світі міг обрати для себе той компонент відновлення миру та безпеки, який може допомогти реалізувати найбільш ефективно. Є партнери, які обрали радіаційну та продовольчу безпеку. Є партнери, які готові допомогти з поверненням дітей, яких російські окупанти депортували на територію агресора й ховають від рідних та України. Тисячі й тисячі вкрадених Росією дітей! Ми маємо всіх їх повернути додому, повернути в Україну. Є партнери, які готові допомогти з відновленням справедливості та із захистом від екоциду та з розмінуванням. У березні у нашій розмові із паном Президентом Швейцарії, з паном Берсе, я представив пункти формули миру й наш підхід до її реалізації. І зараз я запрошую всіх вас, пані та панове, усіх вас, Швейцаріє, приєднатися до підготовки Глобального саміту миру та проявити своє лідерство у тій частині формули, у якій ви вважаєте свій національний досвід найбільш корисним для світу та миру. І ще одне. Світ пройшов через різні війни, і що більше війни вчинили знищення життя, то більшим ставало й розуміння, що захист від агресії та превенція агресії потребують зусиль – саме колективних і солідарних. Зараз ми захищаємося від агресії, яка наслідує найгірші війни минулого й шукає найкращі технології сучасності, щоб тероризувати людей, держави та навіть континенти. Нічим, окрім єдності, цього не зупиниш. Зокрема, нашої з вами єдності! Дякую, Швейцаріє! Я дякую вам за увагу! Слава Україні!</p>
  <div class="source"><a href="https://www.president.gov.ua/news/pidtrimuyuchi-ukrayinu-svit-pidtrimuye-zahist-vid-vijni-bo-d-83613">https://www.president.gov.ua/news/pidtrimuyuchi-ukrayinu-svit-pidtrimuye-zahist-vid-vijni-bo-d-83613</a></div>
</article>


<article>
  <h2>Черговий «Рамштайн» відбувся доволі результативно, ще міцнішаємо – звернення Президента України</h2>
  <div class="badges"><span class="chip">UK</span> <span class="chip">2023-06-15</span></div>
  <p>Бажаю здоровʼя, шановні українці! Звіт за цей день. Перше – маємо вагомі міжнародні кроки, які посилюють наші позиції одразу на кількох напрямках. Європарламент ухвалив потужну резолюцію на підтримку європейських та євроатлантичних прагнень нашого народу. Є конкретний заклик до лідерів Євросоюзу визначити чіткий шлях набуття нашою державою членства в ЄС. А в питанні про Альянс Європарламент фіксує саме той сенс нашого українського внеску в євроатлантичну безпеку, який передбачає, що шлях України в НАТО та політичне запрошення до вступу мають бути напрацьовані вже в контексті підготовки до саміту Альянсу у Вільнюсі. Час для інтеграційної та безпекової визначеності очевидно настав, і я дякую за фактичну констатацію цього всім членам Європарламенту й пані Президентці Європарламенту Роберті Мецолі, а також Голові Верховної Ради України Руслану Стефанчуку за постійну й результативну роботу з парламентами країн – наших партнерів. Другий вагомий міжнародний крок за сьогодні – це зареєстрований у Сполучених Штатах законопроект про конфіскацію та передачу нашій державі як репарацій активів російської держави – держави-терориста. Я дякую сенаторам США за потужну двопартійну підтримку цього питання про справедливість для України та всіх жертв російського терору. У таких диктатурах, як російська, саме гроші є найвищою цінністю. І тим паче для осіб, які обслуговують керівний режим або є фактично господарями державних структур. Коли свої гроші втратить і держава-терорист, і всі російські особи, чия колаборація з Кремлем створила умови для російської агресії або які є публічним прикриттям для російських корупціонерів, тоді буде досягнута дуже важлива мета – вони відчують, що таке втрата. Вони ж не поважають життя й не жаліють, коли втрачаються людські життя. Російський панівний клас не цінує людей і готовий витрачати людські життя сотнями тисяч. А от гроші вони жаліють – ті, які привласнили до речі. Свої активи вони цінують. Вони повинні їх повністю втратити, причому на користь саме тих, хто постраждав від їхньої агресії, від цієї терористичної війни, на користь нашої держави, наших людей. Сьогодні продовжив звернення до парламентів країн – наших партнерів. Закликав парламентарів та народ Швейцарії і надалі зберігати єдність та солідарність з нами у захисті спільних цінностей та свободи. Дуже важливо, щоб усі ми в Європі однаково розуміли: лише силою зброї можна зараз захистити той спосіб життя, який ми всі так цінуємо, в усіх країнах – від Атлантики до України, зокрема і в Швейцарії. Це наше спільне завдання – захищати свободу, міжнародне право й людське життя. Провів і телефонні розмови з представниками двох країн – Белізу та Коста-Рики. Будуємо нові партнерства для України – для підтримки формули миру та наших резолюцій в ООН на захист Статуту ООН і міжнародного права загалом. Обговорив із паном Президентом Коста-Рики та паном Прем’єр-міністром Белізу можливість організувати зустріч Україна – Латинська Америка. Можемо разом дати значно більше захисту свободі та рівності націй у сучасному світі. Важлива доповідь була сьогодні щодо ситуації на Херсонщині та загалом на півдні країни, на нашій Дніпровщині після російського теракту на Каховській ГЕС. Ліквідація наслідків катастрофи, допомога людям, забезпечення питною водою та всі інші чутливі та важливі питання. Глава уряду Шмигаль, міністр внутрішніх справ Клименко, профільний заступник керівника Офісу Кулеба, представники місцевої влади. Ще одна доповідь – ситуація у Кривому Розі та Одесі після нещодавніх ударів терористів. І, звичайно, фронт. Я дякую всім нашим воїнам, кожному підрозділу, кожній бойовій бригаді за сьогоднішній день – за сьогоднішні бої. Особливо відзначу шість підрозділів. ОСУВ «Хортиця» – десантників нашої потужної 80-ї окремої бригади ДШВ. ОСУВ «Таврія» – воїнів нашої 23-ї окремої механізованої бригади, морпіхів 35-ї і 37-ї окремих бригад, воїнів 128-ї окремої гірсько-штурмової Закарпатської бригади та 128-ї окремої бригади сил ТрО… Дякую всім вам, хлопці, за вашу результативність! За силу, відвагу і за те, що повертаєте Україні українську землю й посилюєте нашу українську волю. Слава кожному й кожній, хто зараз у бою, на бойових постах та на бойових завданнях! Слава всім, хто тренує наших воїнів! Хто лікує та реабілітує захисників і захисниць після поранень! Дякую всім у світі, хто допомагає. І, до речі, черговий «Рамштайн» сьогодні пройшов доволі результативно. Ще міцнішаємо! Слава Україні!</p>
  <div class="source"><a href="https://www.president.gov.ua/news/chergovij-ramshtajn-vidbuvsya-dovoli-rezultativno-she-micnis-83633">https://www.president.gov.ua/news/chergovij-ramshtajn-vidbuvsya-dovoli-rezultativno-she-micnis-83633</a></div>
</article>


<article>
  <h2>Кожен наш воїн, кожен новий крок, кожен метр звільненої від ворога української землі – це найважливіше – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-16</span></div>
  <p>Дорогі українці, дорогі українки! Сьогодні був довгий день. Багато подій, багато новин. Зустріч у спеціальному форматі – Україна плюс країни Африки. Тривалі дискусії... Формула миру, безпекові питання, зерно, наші спільні можливості захистити принципи та цілі Статуту ООН, захистити нації від агресій. Закликав лідерів і держави Африки взяти участь у Глобальному саміті миру, який ми готуємо. Україну чутимуть в усьому світі, і весь світ ми залучимо до реалізації формули миру. Непросто, але ми працюємо. Був сьогодні й випуск курсу в Національному університеті оборони України. Я мав честь привітати наших офіцерів. Дуже приємно. Особливо вдячний нашим силам ППО – кожному і кожній, хто захищає українське небо. Збиті сьогодні російські ракети, зокрема шість балістичних, – це дуже важливо й символічно. Росії нікого не залякати. І була сьогодні ще одна подія, ще один пункт мого графіка, про який поки не повідомлялося. Це військовий кабінет. Наші командувачі – генерали Сирський, Тарнавський, Залужний, Шаптала. І наші командири на конкретних напрямках активних дій – поки не називаю прізвищ, усьому свій час. Наш рух уперед – це найважливіше. Кожен наш воїн, кожен наш новий крок, кожен метр звільненої від ворога української землі – це найважливіше. І був Буданов… Окремі кроки. Дякую всім, хто зараз у бою заради України! Дякую всім, хто готується увійти в бій! І дякую всім, хто так сильно, потужно нам допомагає! Слава Україні! Ми всіх переможемо!</p>
  <div class="source"><a href="https://www.president.gov.ua/news/kozhen-nash-voyin-kozhen-novij-krok-kozhen-metr-zvilnenoyi-v-83653">https://www.president.gov.ua/news/kozhen-nash-voyin-kozhen-novij-krok-kozhen-metr-zvilnenoyi-v-83653</a></div>
</article>


<article>
  <h2>Хочеться подякувати всім партнерам, які за цей тиждень зробили нові кроки у підтримці нашої держави і людей – звернення Президента України</h2>
  <div class="badges"><span class="chip">UK</span> <span class="chip">2023-06-17</span></div>
  <p>Бажаю здоров’я, шановні українці! Хочеться сьогодні подякувати. Подякувати всім нашим партнерам, які реально допомагають і які за цей тиждень зробили нові кроки у підтримці нашої держави, наших людей. Сполучені Штати – я хочу вам подякувати за черговий вагомий пакет допомоги зброєю. ППО, артилерія і снаряди для «Хаймарсів», протитанкова зброя, бронетехніка, інші інструменти захисту свободи. Дякую! Нідерланди – дякую за новий оборонний пакет, який посилить наш повітряний щит. Спільна робота – і Нідерландів, і Америки, і Данії, і Великої Британії – для закупівлі ракет ППО. Це те, що врятує тисячі наших людей. Німеччина – дякую за доставлену цього тижня техніку, за незмінну потужність у захисті життя від російського ракетного терору. Дякую за готовність надавати нам ракети для «Петріотів»! Італія – дякую за реалізацію наших оборонних домовленостей! Дякую, Данія за готовність оперативно працювати, щоб наша коаліція сучасних винищувачів реально наблизила завершення цієї війни нашою перемогою. Спільною перемогою! Ще раз дякую! Данія і Норвегія – окремо хочу вам подякувати за вашу за спільну роботу заради посилення нашої артилерії. Росія принесла в Європу таку війну, коли саме від артилерії залежить, чи рухається свобода вперед. Дякую за передані нашим воїнам снаряди! Швеція – дванадцятий пакет оборонної допомоги і реальна готовність розпочати підготовку наших пілотів на сучасних винищувачах. Дякую! Велика Британія – дякую за незмінне лідерство в розширенні наших оборонних можливостей та за кожну надану нам далекобійну ракету – всі вони працюють на сто відсотків. Цього тижня є рішення про додаткову підтримку. Ще раз дякую! Канада – дякую за незмінну допомогу та за нові опрацьовані нами кроки, які зараз – реалізуються. Артилерія, ППО… Дякую всім країнам-учасницям «Рамштайну» – чергове засідання відбулось цього тижня. Дякую за незмінну конструктивність! Окремо хочу подякувати кожній країні, кожному лідеру, усім містам і громадам у країнах-партнерах, усім міжнародним організаціям, які допомагають нам долати наслідки російського теракту на Каховській ГЕС. Ми ще раз доведем нездоланність нашої спільної сили, коли повернемо нормальне життя усім людям і громадам, які постраждали від цього російського зла екоциду. Польща – дякую за ухвалену Сеймом резолюцію на підтримку членства України в НАТО. Правильні сигнали у правильний час – коли готуємо змістовне наповнення для саміту у Вільнюсі. Люксембург – я хочу вам подякувати за рішення парламенту, яким визнається історична правда, правда про Голодомор – геноцид українського народу. Люксембург став 26-ю державою, яка офіційно визнала Голодомор геноцидом. І далі працюємо – для глобального визнання правди. І, звичайно, велика подяка всім тим, хто тренує наших воїнів, хто навчає наших героїв своєму досвіду і хто сам навчається в українців. Навчається українській стійкості, сміливості, незламному бажанню вибороти життя для своєї країни й українських дітей. Обов’язково це буде – виборемо! Переможемо. ОСУВ «Таврія» – до речі, я хочу вам подякувати за рух уперед, воїни! Молодці! Усі наші воїни на Сході, міцні воїни – я дякую вам за стійкість і влучність! Слава Україні!</p>
  <div class="source"><a href="https://www.president.gov.ua/news/hochetsya-podyakuvati-vsim-partneram-yaki-za-cej-tizhden-zro-83661">https://www.president.gov.ua/news/hochetsya-podyakuvati-vsim-partneram-yaki-za-cej-tizhden-zro-83661</a></div>
</article>


<article>
  <h2>Наші військові рухаються, крок за кроком ідемо вперед – звернення Президента України</h2>
  <div class="badges"><span class="chip">UK</span> <span class="chip">2023-06-18</span></div>
  <p>Бажаю здоровʼя, шановні українці! Завершується цей тиждень – дуже важливий для нас усіх тиждень: для нашої оборони, для наших кроків уперед – для наших наступальних дій. І саме час подякувати всім нашим воїнам, тим, хто відзначився саме цього тижня. Таврійський напрямок найбільш жорсткий. Морпіхи 35-ї окремої бригади – дякую вам! Десантники «Сімдесятдевʼятки» – дякую! 130-й окремий розвідбат – дякую! 68-ма окрема єгерська бригада – дякую! 23-тя окрема механізована бригада – дякую! Артилеристи 44-ї бригади – вдячний вам! Особливо відзначу роту ударних безпілотників 47-ї окремої механізованої бригади на чолі з головним сержантом Рустамом Мустафаєвим. Дякую за результат, воїни! Екіпаж броньованої машини розмінування 70-го окремого полку підтримки – старший сержант Микола Нікандров і молодший сержант Роман Лісін. Молодці, хлопці! Наша Нацгвардія – дякую всім вам! А особливо відзначу головного сержанта Василя Ковиліна та командира взводу Дениса Зеленого, 4-й батальйон оперативного призначення, 1-ша Президентська бригада Нацгвардії. Дякую! Хлопці виконують завдання на Луганщині, під Білогорівкою. Наші прикордонники… Особливо відзначу Луцький та Львівській прикордонні загони. Старший солдат Василь Куцик, Авдіївський напрямок, – дуже ефективний у відбитті штурмів. Дякую! Сержант Вадим Дружина, Сіверський напрямок, – успішно «мінусує» солдатів і техніку ворога. Дякую! І звичайно, наші захисники неба. За тиждень більше ніж сотня групових авіаударів по позиціях і тилах ворога. Дякую, наші пілоти! За сім днів знищено майже три десятки ракет і близько півсотні ударних дронів. А окремо відзначу оборонців неба Київщини. 96-та Київська зенітна ракетна бригада Повітряних сил – дякую! Усі «Калібри» та «Кинджали» під час цих атак були знищені, а отже, життя наших людей були врятовані. І до того ж хочу сказати про кілька речей. Перше. Хоч би хто там, у Росії, розказував, ніби наші «Петріоти» знищені, усі вони є, усі вони працюють, усі вони збивають російські ракети. І збивають максимально ефективно. Жодного «Петріота» не знищено! Друге. Усі ви бачили, як відбувався візит делегації лідерів і представників країн Африки – візит в Україну, візит потім у державу-терориста. Делегація мала змогу побачити, хто насправді зацікавлений у мирі, а хто насправді сам по собі війна. Це було дуже чітко. Усе, про що говорилося в Україні, було про формулу миру: пункт за пунктом, увесь зміст. Усе, про що говорилося в Росії, було про війну, про те, як знищувати життя далі. Очевидна річ: немає альтернативи формулі миру. Добре, що світ усе краще це чує та бачить. Третє. Що стосується держави-терориста, єдине, що має їх нині хвилювати, – як підготувати їхнє суспільство, російське суспільство, до того, що вони втрачатимуть усе те, заради чого знищують майбутнє своєї держави. Захоплені території Росія втрачатиме. Нашим крокам із деокупації немає та не буде альтернативи. Наші військові рухаються: позиція за позицією, крок за кроком ідемо вперед. Був цього тижня «Рамштайн», і головне – це швидкість постачання. Наступного тижня будуть і нові важливі комунікації з партнерами – саме заради нашого руху, саме заради зброї, саме заради того, щоб у наших воїнів було все необхідне. Я дякую кожному і кожній, хто зараз у бою, на позиціях та на бойових постах! Я дякую всім, хто допомагає! Слава Україні!</p>
  <div class="source"><a href="https://www.president.gov.ua/news/nashi-vijskovi-ruhayutsya-krok-za-krokom-idemo-vpered-zverne-83669">https://www.president.gov.ua/news/nashi-vijskovi-ruhayutsya-krok-za-krokom-idemo-vpered-zverne-83669</a></div>
</article>


<article>
  <h2>Немає у держави-зла таких фортифікацій чи резервів, які зупинять Україну – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-19</span></div>
  <p>Бажаю здоров’я, шановні українці! Звіт за цей день. Ставка. Першочергово – передова, конкретні питання наступу. Були доповіді командувачів та командирів безпосередньо з напрямків боїв. Також доповідь Головкома, керівника ГУР. Окремо й детально розглянули підготовку та забезпечення технікою нових бригад Національної гвардії та наших прикордонників – тих, які чекають свого часу для бойових дій. На частині напрямків наші воїни рухаються вперед, на частині напрямків захищають позиції та протистоять штурмам і посиленим атакам окупантів. У нас немає втрачених позицій. Тільки звільнені. У них – тільки втрати. І загалом – ситуація тиску, нашого тиску, який дає змогу прокладати шлях нашому прапору. Синьо-жовті кольори будуть на всьому нашому півдні та на всьому нашому сході. І немає таких фортифікацій чи резервів у держави-зла, які зупинять Україну. Бо ми – на своїй землі, і це дає найбільшу силу. Я дякую всім нашим воїнам – кожному солдату, кожному сержанту, кожному офіцеру та кожному генералу, які залучені до наших активних наступальних та оборонних дій зараз. Я дякую вам за кожну звільнену та за кожну захищену позицію! Сьогодні у розмові з Прем’єр-міністром Великої Британії Ріші Сунаком окреслив наші оборонні потреби станом на цей час і подякував за надану оборонну підтримку. Приміром, британські «Сторм шедоу» – далекобійні ракети – роблять зараз дуже корисну й точну справу на фронті. Як і багато іншої поставленої саме британцями зброї. І в цієї нашої співпраці буде вагоме продовження. Звичайно, обговорили з Ріші, з паном Прем’єр-міністром, підготовку саміту НАТО у Вільнюсі та змістовне наповнення цієї зустрічі Альянсу. Сьогодні є й вагоме політичне рішення Британії щодо санкцій – зберігати санкції проти Росії, поки агресор не компенсує всієї завданої шкоди нашим людям, нашій країні. І дуже важливо, щоб активи держави-агресора та всіх осіб, які пов’язані з нею, пов’язані з тією системою панування, яку побудував Кремль на території Росії, – щоб усі вони були використані так само на компенсацію шкоди, завданої російською війною й терором. Це буде справедливо, і я вдячний усім британцям, які підтримують нас на шляху справедливості. Обговорили з Ріші й підготовку конференції з відбудови України – конференції в Лондоні. Вже цими днями вона відбудеться, і ми очікуємо від неї консолідації різних міжнародних зусиль, зокрема й великого бізнесу, у підтримці нашого відновлення. Відновлення, яке має продемонструвати всьому світові, що свобода є нездоланною. І конференцію, і фінансову співпрацю, і наш рух в ЄС обговорив із Президенткою Єврокомісії Урсулою фон дер Ляєн. Уже цього тижня ми очікуємо проміжну усну оцінку нашої роботи щодо рекомендацій Єврокомісії. І детально обговорили санкційні питання, зокрема 11-й санкційний пакет проти Росії за війну. Також сьогодні говорив із Премʼєр-міністром Нідерландів Марком Рютте та Премʼєр-міністром Данії Метте Фредеріксен. Як і завжди, приділили увагу передовій та нашим спільним оборонним зусиллям, подякував за підтримку й готовність розвивати нашу співпрацю заради безпеки. Поінформував про переговори з лідерами та представниками держав Африки, які минулого тижня були в Україні та відвідали потім державу-терориста. Кожен такий міжнародний крок лише знову й знову переконує, що світу варто активніше працювати з Формулою миру. Бо тільки ця Формула достатньо всеохопно реагує на кожен аспект російського божевілля. І ще одне. Світовий банк. Говорив сьогодні з президентом банку. І не лише про співпрацю зараз, а й про післявоєнну трансформацію України. Про ті рішення й про ті кроки, про нову доктрину нової України, України, яка перемагає, – кроки, які ми підготуємо й реалізуємо. Всі разом. Так само разом, як зараз ми долаємо цю агресію. Дякую всім, хто зараз у бою, на бойових постах, на бойових позиціях! Особливо сьогодні відзначу штурмовий підрозділ ГУР «Артан» і його командира майора Торкотюка. Дякую! І ще – наші Сили спеціальних операцій. Вікторе, усі хлопці – дуже дякую! Дякую всім, хто воює й працює заради України! Слава Україні!</p>
  <div class="source"><a href="https://www.president.gov.ua/news/nemaye-u-derzhavi-zla-takih-fortifikacij-chi-rezerviv-yaki-z-83681">https://www.president.gov.ua/news/nemaye-u-derzhavi-zla-takih-fortifikacij-chi-rezerviv-yaki-z-83681</a></div>
</article>


<article>
  <h2>Відбудована, зміцнена Україна – це захищеність від будь-яких форм російського терору – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-20</span></div>
  <p>Бажаю здоровʼя, шановні українці! Короткий звіт за цей день. Передусім я дякую нашим Повітряним силам та всім захисникам неба з інших наших сил оборони за кожну збиту російську ракету й за кожен збитий «Шахед». Тільки за минулу ніч – понад 30 збитих «Шахедів». Це сотні врятованих життів, це врятована інфраструктура. Дякую, воїни! Друге. Сьогодні в Херсоні внаслідок обстрілу окупантів постраждали рятувальники… Вони займалися ліквідацією наслідків російського теракту на Каховській ГЕС і були обстріляні російською ж артилерією. Вісім працівників ДСНС були поранені, один, на жаль, загинув… Мої співчуття рідним і близьким! Українські воїни обов’язково дадуть відповідь терористам на всю цю підлість. Кожен такий російський удар, кожен російський теракт – це щоразу аргумент, що немає й не буде в окупантів жодних шансів залишитися десь на українській землі. Вбивцям і терористам тут місця немає й ніколи не буде. Зараз наші воїни на півдні, на сході дуже активно знищують ворога, фізично очищуючи Україну. Так буде й надалі. Захист від терору – це знищення терористів. І це гарантування, що у держави-зла більше ніколи не буде можливості привнести зло в Україну. Власне про це третій пункт за сьогодні. Вже почалися перші зустрічі в Лондоні в межах конференції з відбудови України, яку ми готували разом із британськими друзями. Вже відбулися дискусії у Швейцарії та Німеччині, у Франції та Італії. Є робота різного рівня заради нашого відновлення. І ми спрямовуємо цю роботу так, щоб наша відбудова, наше відновлення стали не лише проектами будівництва, а глобальним проектом захисту. Відбудована Україна, трансформована Україна, зміцнена Україна – це носій безпеки й гарант безпеки, це захищеність від будь-яких форм російського терору й захист від будь-яких повторень російської агресії. Завтра на лондонській конференції представлю частину аспектів нашої філософії трансформації України. Повний же сенс буде представлений пізніше цього місяця. І вже в Україні. Разом із партнерами та всі разом тут, удома, в Україні, ми маємо гарантувати, що після нас для України – лише безпека, лише свобода, лише мир. Я дякую всім, хто воює й працює заради України! Я дякую кожному нашому воїну, який зараз у бою, на бойових постах і бойових завданнях! Запоріжжя, Донеччина – ви молодці, хлопці! Дякую всім, хто тренує наших воїнів і хто нам допомагає зброєю! Кожну одиницю зброї, кожен снаряд Україна використовує максимально ефективно і завжди – для захисту життя. Слава Україні!</p>
  <div class="source"><a href="https://www.president.gov.ua/news/vidbudovana-zmicnena-ukrayina-ce-zahishenist-vid-bud-yakih-f-83693">https://www.president.gov.ua/news/vidbudovana-zmicnena-ukrayina-ce-zahishenist-vid-bud-yakih-f-83693</a></div>
</article>


<article>
  <h2>Коли ми збудуємо Україну, ми збудуємо свободу – онлайн-виступ Президента Володимира Зеленського на Конференції з питань відновлення України, яка відбувається в Лондоні</h2>
  <div class="badges"><span class="chip">UK</span> <span class="chip">2023-06-21</span></div>
  <p>Дуже дякую! Радий тебе бачити, Ріші, пане Прем’єр-міністре! Дякую за добрі слова про Україну, про наших військових, дякую за твоє лідерство й за підтримку, яку Сполучене Королівство надає Україні та українцям. Дякую, що ми справді єдині в захисті свободи. Дорогі лідери політики, бізнесу та громадської думки! Шановні президенти, премʼєр-міністри, міністри, секретарі, керівники компаній та міжнародних організацій! І, звичайно, дорогі журналісти! Говорячи про відновлення, ми кажемо про мільйони робочих місць, мільярди прибутків компаній та трильйони ВВП. І не лише для України, а й для всіх наших із вами країн. Країн, які хочуть і будуть жити вільно попри будь-які хижі амбіції різних «путіних», чий мозок отруєний мріями про війну. В основі зростання – завжди цінності. Як потужним інвестиціям передує довіра, так і зростанню, яке ми з вами готуємо, має передувати впевненість, що відбудоване не впаде. І це не про цеглу, а про життя загалом. Земля по світу всіяна руїнами, які нагадують про війни минулого. І політика в різних регіонах світу, на жаль, засіяна хворобливими ідеями ненависті та ресентименту, які вказують на можливі війни майбутнього. І хоч нікому не дано очистити глибини людської природи від того зла, яке, буває, виринає на поверхню та руйнує й убиває, але ми з вами – і саме зараз – здатні захистити життя й подолати руїни після російської агресії так, щоб перекрити шлях для зла, тобто для будь-яких нових агресій. Очі світу дивляться на нас. І на те, чи переможемо ми російську агресію саме так, як заслуговує перемогти свобода, тобто без компромісів щодо наших із вами цінностей. І на те світ дивиться, чи відновимо ми нормальне життя так, щоб нашою трансформацією завдати ідеологічної поразки агресору. Захищаючи Україну, ми захищаємо свободу, а коли ми збудуємо Україну, ми збудуємо свободу. Країна, регіон, континент, світ… Це глобальне завдання. Я хочу подякувати вам. І, звичайно, я дякую Швейцарії, Німеччині, Франції, Італії – кожній країні, де ми погоджували ключові принципи щодо відновлення. На цій Конференції маємо переходити від бачення до угод, а від угод – до реальних проектів. У Лондоні присутня українська делегація, яка представить конкретні речі, які ми пропонуємо зробити разом. Я ж окреслю пʼять напрямів, у яких ми почали створювати основи для миру. Перше – потенціал єдності. Друге – потенціал стабільності. Третє – потенціал зростання. Четверте – потенціал безпеки. І пʼяте, надзвичайно важливе, – це потенціал демократії. Отже, перший пункт: ми посилюємо єдність. Україні вже вдалося зробити Євросоюз таким єдиним, яким він іще ніколи не був. Це справді ціннісне єднання, яке має вираження у багатьох політичних, економічних, санкційних, гуманітарних рішеннях. Україна активувала всю ту силу солідарності, заради якої й задумувався Євросоюз. Україна активує й моральну силу НАТО. Це важливо для всіх нас. Що бачить світ зараз? Чи визнає він моральне лідерство НАТО в захисті миру? Це можливо лише з Україною в Альянсі. Так само, як Україна вже належить до ціннісного простору ЄС, ми вже належимо до безпекового простору НАТО. Де-факто. Так само, як Україна вже є частиною спільного ринку ЄС і прямує до повноправного членства, ми вже боронимо спільний простір свободи в Альянсі та очікуємо лише на сміливість лідерів Альянсу, щоб визнати цю реальність політично. Завдяки тим самим цінностям ми розвиваємо міцні двосторонні альянси з такими лідерами демократичного світу, як Сполучене Королівство, США, Канада, Японія, Австралія, усі члени ЄС… І це дає нам нову потужність в обороні, в економіці та в глобальних перспективах демократії. Будуючи наші альянси, ми убезпечуємо такий рівень свободи, до якого звикли наші люди. Друге: ми посилюємо стабільність. Щонайменше 600 мільйонів споживачів у світі безпосередньо залежать від нашого аграрного виробництва. Це колосальний потенціал для продовольчої безпеки. У час цієї війни, коли Росія заблокувала наші порти та зруйнувала свободу мореплавства в Чорному та Азовському морях, світ побачив, що таке зерно з України. Без нього – загроза цінових криз і соціального краху в різних країнах. Ми зараз частково відновили рух нашого продовольства морем у межах двох експортних ініціатив. І це стабільність для величезного соціального та економічного простору від Марокко до Сомалі, від Китаю до Лівану, від Туреччини до Індії, від Іспанії до Пакистану… Різні аспекти, різні впливи, але завжди – внесок у стабільність. Інша подібна сфера – енергетика. Я вважаю, що немає альтернативи «зеленій» трансформації економіки, а російська агресія довела, що в «зеленій» трансформації – одна з ключових основ безпеки. Кожен удар по наших енергообʼєктах та кожен прояв російського шантажу енергокризою завершують епоху домінування викопного палива та старих звичок в енергетиці, коли цілі регіони світу могли залежати від одного постачальника – такого, як Росія. Саме «зелена» енергетика гарантують реальну енергетичну стабільність. Україна може бути й буде одним із ключових постачальників чистої електрики та «зеленого» водню для Європи. Потенціал лише однієї цієї галузі – близько 400 мільярдів доларів. Будуючи аграрні та енергетичні потужності в Україні, ми убезпечуємо світ від хаосу. Третій пункт: посилюємо зростання. Немає зараз у світі такого місця, де треба було б побудувати та відбудувати стільки обʼєктів, як в Україні. Кожен новий день російської агресії – це нові руїни. Тисячі й тисячі зруйнованих будинків, понівечені галузі, спалене життя… Нещодавно Росія здійснила і найбільший у Європі злочин екоциду, підірвавши дамбу та інші споруди Каховської гідроелектростанції. Що це все означає? В Україні – найбільше джерело економічного, виробничого й технологічного зростання у Європі за десятки-десятки років. Причому це не лише реконструкція. Наприклад, «зелена» трансформація енергетики логічно стимулює й розвиток таких галузей, як «зелена» металургія та «зелені» добрива. Завдяки природним ресурсам і промисловим традиціям Україна може стати одним із ключових глобальних центрів «зеленої» металургії. Плюс ми маємо значні поклади таких критичних для сучасної економіки ресурсів, як літій. Будуючи з Україною та в Україні, ми убезпечуємо наші країни та компанії наших країн від рецесій. Четвертий пункт: посилюємо безпеку. Ця війна демонструє, що таке ефективний захист від агресії в сучасному світі. Яка зброя потрібна та в якому обсязі, якої інфраструктури не вистачає та яке виробництво в пріоритеті, які технології масштабно рятують життя та які системи дають змогу зробити наукову фантастику реальністю на полі бою. Від виробництва бойових дронів і до звичної артилерії. Від повітряного щита, який покриває всю країну чи навіть регіон, до укриттів у кожній школі. Від інфраструктури, яка побудована так, щоб її не зруйнувати іранським «Шахедом», до кіберпростору, який зберігає стійкість навіть в умовах постійних кібератак. Усе це ми робимо в Україні, і в усьому цьому нам потрібен досвід партнерів. Будуючи безпеку разом, ми переконуємо світ, що демократії не здолати. І, нарешті, пʼятий пункт – демократія. Росія вдерлася в Україну не лише щоб украсти нашу землю, наші ресурси й наших людей. Очевидно, що без України не може бути російської імперії. І так само очевидно, що господарі Росії дуже бояться нашої демократичності. Чому? Бо демократія прокладає шлях верховенству права, очищенню від корупції та ключовому принципу наших із вами країн: кожна людина має значення. Це дуже важливо. Звичайно, демократія – у характері українців. І ми б усе одно її посилювали, і неважливо, що там думають чи роблять у Росії. Але всі ми маємо бути свідомі того, що чим більше демократії в нас, то більша її сила в усьому нашому регіоні. Що більше верховенства права в нас, то більше право працюватиме тут, на східному фланзі Європи. І що прозорішою є Україна, то потворніший вигляд матиме будь-яка корупційна модель у Росії. Навіть повномасштабна агресія Росії не зупинила наші внутрішні реформи. Україна буде асоціюватися з чесним судом так само, як зараз асоціюється зі сміливістю. Крок за кроком ми до цього прийдемо. Завдяки цифровій трансформації ми покажемо світу, як держава може ефективно функціонувати взагалі без контактів між чиновником і громадянином чи компанією. Усі державні послуги можуть і будуть переведені в онлайн – від реєстрації бізнесів чи отримання соціальної допомоги до будь-якого іншого державного сервісу. І, до речі, нашу цифровізацію ми вже експортуємо в інші регіони та країни. Почали таку співпрацю з Естонією, продовжимо з Колумбією та Замбією. І я впевнений, що це лише початок. Будь ласка, обов’язково поцікавтеся в нашої команди, наших урядовців деталями щодо цього. Це справді приклад соціального прогресу завдяки технологіям. Ще до 24 лютого ми почали демонтаж старої олігархічної моделі економічних відносин, яка виникла в пострадянський період. І це не просто щось там про особистості олігархів. Це про зміну підходу до економічних відносин. Прозорість фінансів і стійкість банківської системи, лібералізація ринків і стимулювання конкуренції, гарантування рівних і законних умов для кожного суб’єкта господарювання – усе це сфери, у яких ми досягли прогресу ще до 24 лютого та які дуже важливі зараз. Будуючи інституції та продовжуючи реформи в Україні, ми убезпечуємо демократію та зберігаємо її як надію для всіх щонайменше в нашому регіоні, що демократія домінуватиме. Пані та панове! Будуючи Україну, ми будуємо значно більше, ніж одну країну. Ми будуємо світ, яким він буде за життя нашого покоління та після нас. Чи мирним? Чи стабільним? Чи демократичним? Це залежить від кожного й кожної. Я запрошую всіх вас в Україну! До речі, пане Прем’єр-міністре, Ріші, ми давно не бачилися в Києві. Дякую за увагу! Дякую за підтримку! Дякую, Сполучене Королівство! Слава Україні!</p>
  <div class="source"><a href="https://www.president.gov.ua/news/koli-mi-zbuduyemo-ukrayinu-mi-zbuduyemo-svobodu-onlajn-vistu-83705">https://www.president.gov.ua/news/koli-mi-zbuduyemo-ukrayinu-mi-zbuduyemo-svobodu-onlajn-vistu-83705</a></div>
</article>


<article>
  <h2>Саме на нашій державі сфокусовані глобальні надії, і наші люди їх виправдають: Україна переможе – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-21</span></div>
  <p>Бажаю здоровʼя, шановні українці! Перше. Фронт. Жорсткі бої. Південь – знищуємо ворога. Донеччина – знищуємо ворога. Купʼянський напрямок – хоч би що там планували російські терористи, знищимо ворога. На Півдні є наш рух уперед. Дякую, воїни! На Сході – тримаємо оборону. І особливо вдячний, хлопці, за кожен збитий російський вертоліт. Кожне таке збиття – важливе. Друге. Лондон. Сьогодні почала роботу наша з британцями спеціальна Конференція щодо відновлення України. Я дякую, Британіє, за новий пакет фінансової підтримки. Дякую, Америко, за пакет допомоги нашій інфраструктурі та енергетиці. Дякую, Євросоюзе, за представлений пані Президенткою Єврокомісії Урсулою фон дер Ляєн фінансовий інструмент для нашої відбудови обсягом 50 мільярдів євро. Сенс цієї Конференції в Лондоні не просто в тому, щоб згенерувати зусилля держав – наших партнерів, а в тому, щоб нашу трансформацію підтримав і міжнародний бізнес. Зараз у Британії працює українська делегація – уряд, Офіс, Верховна Рада, громадський сектор. Кожен аспект українського відновлення й подальшого розвитку нашої держави буде представлений саме тим діячам світового бізнесу, чия увага безпосередньо потрібна нам: нашим індустріям, містам, громадам, країні загалом. Завдання України в тому, щоб моральне лідерство нашого народу трансформувати в економічне лідерство нашої країни. Всі передумови для цього є, передусім у наших людей, у нашого прекрасного міцного народу. Третє. Нарешті затверджується новий пакет санкцій Євросоюзу проти Росії. Частина з його норм підготовлена за пропозиціями Міжнародної санкційної групи, що працює під головуванням Майкла Макфола та Андрія Єрмака. Цей пакет додатково обмежить прибутки Росії, що вона їх досі отримувала у Європі, а також перекриє частину шляхів обходу раніше запроваджених санкцій. Це зараз одне з пріоритетних завдань. Усі наші партнери повністю поінформовані про те, наскільки критично перекрити всі шляхи обходу санкцій. Держава-терорист досі має доступ до різних продуктів і компонентів, технологічних і фінансових схем, які створені тими у світі, хто все ж цінує свободу та міжнародне право. Росія має бути в повній ізоляції, поки головні експортні продукти Росії – це зло та смерть. І ще одне. Прийняв вірчі грамоти від послів іноземних держав, які прибули в Україну. Норвегія, Швейцарія, Азербайджан, Пакистан, Ісландія. Нові посли. Загалом у нашій державі працюють вже понад 60 посольств і представництв держав і понад 20 представництв міжнародних організацій. Працювати в Україні, працювати з Україною – це вірити в Україну і в українців. Світ із нами попри все, що намагається робити держава-зло проти нас. 483-й день повномасштабної війни. Саме на нашій державі сфокусовані глобальні надії. І наші люди виправдають ці надії. Свобода переможе. Україна переможе. Я дякую всім, хто воює й працює заради України! Слава всім, хто зміцнює свободу! Слава Україні!</p>
  <div class="source"><a href="https://www.president.gov.ua/news/same-na-nashij-derzhavi-sfokusovani-globalni-nadiyi-i-nashi-83717">https://www.president.gov.ua/news/same-na-nashij-derzhavi-sfokusovani-globalni-nadiyi-i-nashi-83717</a></div>
</article>


<article>
  <h2>Маємо стати глобальною громадою, щоб мир для кожної нації був гарантований – звернення Президента Володимира Зеленського до Організації американських держав</h2>
  <div class="badges"><span class="chip">UK</span> <span class="chip">2023-06-22</span></div>
  <p>Шановний пане Генеральний секретарю! Шановні учасники Генеральної асамблеї! Вдячний за можливість звернутися до вас. Головне, про що я хотів би сказати сьогодні, – це колективність. Вісім місяців тому я вперше звернувся до вашої Організації, і я вдячний за всю підтримку, яку ви і як Організація, і як держави надали нашому народу, нашому праву жити вільно. Переважна більшість із вас підтримує резолюції Генеральної Асамблеї ООН, які захищають міжнародний порядок, заснований на правилах. І ваша особиста позиція, пане Альмагро, слугує саме тому, щоб захищати ключові основи міжнародних відносин: рівність усіх націй і гарантії для кожного народу, що їхню долю не ламатимуть інші держави військовим чи політичним насильством. Світ, у якому насильство не домінує, – це наша спільна мета, усіх лідерів і держав, які справді цінують людське життя. Світ, у якому Статут ООН справді поважається всіма – від найменших до найбільших держав. Світ, у якому не лише не виникає нових заморожених конфліктів, а й у якому більшість націй усвідомлює, що будь-яка війна – це загальний світовий виклик, це загроза світу, а не страждання тільки того, проти кого ця агресія. Чи стали ми ближчими до такого світу за час після мого першого звернення до вас? Впевнений, що так. Хоч російська агресія досі триває, хоч Росія не зупиняється навіть перед катастрофічними злочинами екоциду… Певно, усі ви чули, що цього місяця російські окупанти підірвали дамбу та інші споруди Каховської гідроелектростанції та знищили одне з найбільших водосховищ Європи, свідомо затопивши величезну територію. Десятки міст і сіл були під водою. Той, хто в Росії віддав наказ на знищення дамби й Каховського водосховища, розумів, що робить. Розумів, що залишить цілі регіони нашої країни без питної води. Розумів, що тисячі й тисячі гектарів родючих ґрунтів стануть пустелею… Не дай боже нікому у світі зіткнутися з таким злочином. Але попри цей та всі інші російські теракти ми все ж штовхаємо агресора до поразки – і силою зброї, і силою дипломатії. Пані та панове! Торік я представив Українську формулу миру, і за час, що минув, ми залучили вже десятки націй до роботи над реалізацією Формули. Ми готуємо й Глобальний саміт миру, який визначить уже конкретно, яка держава з яким пунктом Формули миру допоможе. Їй немає альтернативи! Росія принесла війну на територію нашої країни, російські ракети й артилерія спалюють наші міста й села, російські екоциди знищують природу нашої країни... Тож саме українці найкраще розуміють, що саме потрібно зробити, аби повернути мир. Але, щоб таки повернути мир, ми потребуємо колективних зусиль. Та, звичайно, – зокрема вашої підтримки, вашого лідерства. Я запрошую вас працювати разом із нами та всіма вільними націями світу над реалізацією Формули миру. Запрошую вас долучитися до підготовки Глобального саміту миру. Ми маємо стати глобальною громадою в повному сенсі цього слова, щоб мир для кожної нації був гарантований на повну силу. Одинакам не захистити мир, а війні не подолати колективного прагнення миру. Хай також ваша сила стане силою миру! Дякую вам за увагу! Хай живе свобода! Слава Україні!</p>
  <div class="source"><a href="https://www.president.gov.ua/news/mayemo-stati-globalnoyu-gromadoyu-shob-mir-dlya-kozhnoyi-nac-83729">https://www.president.gov.ua/news/mayemo-stati-globalnoyu-gromadoyu-shob-mir-dlya-kozhnoyi-nac-83729</a></div>
</article>


<article>
  <h2>Росія розглядає сценарій теракту на Запорізькій АЕС з викидом радіації, світ повинен діяти – звернення Президента України</h2>
  <div class="badges"><span class="chip">UK</span> <span class="chip">2023-06-22</span></div>
  <p>Дорогі українці, українки! І всі люди світу. Всі – я підкреслюю це. Щойно була доповідь нашої розвідки та Служби безпеки України. Два пункти. Російський теракт на Каховській гідроелектростанції, який відбувся. І ще один теракт, який, на жаль, готується російськими окупантами, – на Запорізькій атомній станції. Щодо Каховки. Українська розвідка та Служба безпеки України зібрали нові докази того, як російські терористи здійснили підрив дамби та інших споруд Каховської гідроелектростанції. Це був абсолютно свідомий, прорахований злочин. На окупованій території, на станції, яка була під повним контролем окупантів. І, що важливо, ще минулого року ми попереджали світ, що Росія готує такий теракт. Ще тоді попереджали, коли отримали першу підтверджену інформацію про мінування ГЕС. Тепер щодо Запорізької атомної. Я нагадую тим, хто забув: це найбільша атомна станція у Європі. Всі у світі – МАГАТЕ, усі країни, усі лідери – точно знають, що там відбувається. Росія використовує Запорізьку атомну станцію як елемент у своїй агресії. Окупує станцію. Прикриває нею обстріли сусідніх міст. Тримає там зброю та військових. Зараз наша розвідка отримала інформацію про те, що Росія розглядає сценарій терористичного акту на Запорізькій атомній станції. Терористичного акту з викидом радіації. Вони все підготували для цього. На жаль, уже неодноразово мені доводилося нагадувати, що радіація не знає державних кордонів. І те, по кому вона вдарить, визначається лише напрямком вітру… Ми передаємо всю наявну інформацію нашим партнерам – кожному у світі. Всі докази. Європа, Америка, Китай, Бразилія, Індія, арабський світ, Африка – усі країни, абсолютно всі мають це знати. Міжнародні організації. Абсолютно всі. Жодних терактів на атомних станціях ніколи і ніде не повинно бути. Цього разу не має бути, як із Каховкою: світ попереджено, отже, світ може й повинен діяти. Слава Україні!</p>
  <div class="source"><a href="https://www.president.gov.ua/news/rosiya-rozglyadaye-scenarij-teraktu-na-zaporizkij-aes-z-viki-83737">https://www.president.gov.ua/news/rosiya-rozglyadaye-scenarij-teraktu-na-zaporizkij-aes-z-viki-83737</a></div>
</article>


<article>
  <h2>Потрібна повна деокупація Запорізької АЕС, а будь-хто, хто заплющив очі на її окупацію Росією, фактично сприяють терору – звернення Президента України</h2>
  <div class="badges"><span class="chip">UK</span> <span class="chip">2023-06-22</span></div>
  <p>Дорогі українці, українки! Сьогодні був дуже насичений день. По-перше, провели брифінг для країн-партнерів щодо ситуації на Запорізькій атомній станції. Були представники країн «Великої сімки», «Великої двадцятки», представники міжнародних організацій. Тут, в Офісі. Від ГУР, від команди Офісу, від наших дипломатів надана наявна інформація. Наш принцип простий: світ повинен знати про те, що готує окупант. Кожен, хто знає, має діяти. Звичайно, після російського теракту на Каховській ГЕС та свідомих ударів терористів по інших дамбах та енергетичних обʼєктах уже давно ні в кого у світі не має бути якихось ілюзій щодо Росії. Саме Росія зараз є глобальним центром цинізму, і звідти може надійти будь-який наказ на будь-яке зло, яке вони розраховують замаскувати під ту чи іншу катастрофу. Світ має достатню силу, щоб запобігти будь-яким радіаційним інцидентам і тим більше – радіаційній катастрофі. Всі розуміють, що розвідки різних країн можуть давати відповідні сигнали, можуть тиснути. Це потрібно. Ми продовжимо інформувати партнерів. Буде надана інформація й тим країнам, які удають певну нейтральність навіть зараз. Очевидно, що радіація не питає, хто нейтральний, і може досягти будь-кого у світі. Відповідно, будь-хто у світі зараз може допомогти, і що робити – цілком відомо. Потрібна повна деокупація Запорізької атомної станції. І будь-хто, хто заплющив очі на окупацію Росією такого обʼєкта, на мінування Росією території та споруд атомної станції, фактично сприяє не одному лише цьому російському злу, а терору загалом. І сьогодні ж я доручив міністру внутрішніх справ України Клименку Ігорю провести всі необхідні заходи, всю необхідну розʼяснювальну роботу з нашими людьми щодо всіх наявних ризиків. І найближчим часом це буде зроблено. Проговорили сьогодні з розвідкою, СБУ та МВС відповідні безпекові питання – і те, що стосується Запорізької станції, і те, що стосується наслідків російського теракту на Каховській ГЕС. Робимо все, щоб підключити якнайбільше сил і засобів до тиску та впливу на державу-терориста. Була й окрема доповідь міністра внутрішніх справ щодо підтримки людей і життя на Херсонщині та в інших районах нашого Півдня, які постраждали від знищення Каховського водосховища. Звичайно, маємо інформацію і щодо того, що відбувається на окупованій частині Херсонщини. Для цього навіть слова «катастрофа» замало. Російське зло сформувало там спеціальні групи, щоб прибрати й, очевидно, сховати тіла загиблих людей. І це не вперше Росія робить – намагається знищити докази та сліди своїх злочинів на окупованій території. Так вони робили й у Маріуполі, і в інших місцях. Але це така правда, яку не сховати. І я дякую всім, хто допомагає нашій розвідці, нашим спецслужбам здобувати потрібну інформацію! Провів і нараду щодо духовної незалежності України – ми продовжуємо відповідну роботу, і будуть нові наші кроки. Очевидно, що не може бути справді духовних звʼязків із державою-терористом і тими, хто виправдовує вбивство, вбивство українців, і покриває зло. Кожен день і кожна ніч російського терору це доводять. І ми дійдемо до того моменту, коли всі залежності від Росії, якими хтось десь намагається маніпулювати, будуть знищені. Ще одне. Я хочу сьогодні особливо подякувати всім тим, хто навіть у такий час, навіть у таких обставинах вкладає свої сили в те, щоб наші люди й наша країна мали власну культурну силу. Сьогодні у Києві почав роботу черговий «Книжковий Арсенал». «Арсенал» – це те слово, яке найкраще характеризує значення культури. Те, що робить людей людьми. Те, що робить людяність сильнішою. Те, що оберігає й крізь час поширює наш досвід – кожного й кожної, усього нашого народу, усієї нашої України, усієї нашої Європи, усього нашого людства. Будь ласка, якщо у вас є змога, відвідайте в один із цих днів «Книжковий Арсенал» та завжди підтримуйте культурну силу. Я дякую всім, хто воює й працює заради України! Я дякую всім, хто зараз у боях – на Півдні, на Сході, на Запоріжжі, на Донеччині, на Луганщині. Дякую! Дякую всім, хто допомагає Україні й захищає життя і людяність разом із нами! Слава Україні!</p>
  <div class="source"><a href="https://www.president.gov.ua/news/potribna-povna-deokupaciya-zaporizkoyi-aes-bud-hto-hto-zaply-83753">https://www.president.gov.ua/news/potribna-povna-deokupaciya-zaporizkoyi-aes-bud-hto-hto-zaply-83753</a></div>
</article>


<article>
  <h2>Вас об’єднує спільний вибір, висока відповідальність, відвага, рішучість і вірність Україні, а в майбутньому всіх об&#x27;єднає перемога – звернення Президента України до офіцерів – випускників військових вишів</h2>
  <div class="badges"><span class="chip">UK</span> <span class="chip">2023-06-23</span></div>
  <p>Шановні присутні, пані та панове генерали, офіцери, сержанти, солдати, викладачі та курсанти! Що об’єднує всіх вас? Що об’єднує всіх нас? У цьому зверненні я, серед іншого, хочу сказати саме про це. І мова не лише про сьогоднішню церемонію випуску. Безумовно, важливу подію для вас і нашої країни. Мова й про цінності, які ми сповідуємо, вчинки, які робимо, випробування, що випали нам, і майбутнє, яке чекає на нас. Що єднає вчора, сьогодні й завтра. Перше – це вибір. Вибір власної долі й власного шляху. Служіння державі. Захист України. Свідомий вибір мільйонів, який робить усіх єдиним монолітним військом, незалежно від статі, віку й статусу. Генерали, офіцери, сержанти, солдати, курсанти. Чимало з вас іще до навчання за спеціальностями брали участь у бойових діях на Сході та мають відповідний бойовий досвід. З перших годин повномасштабної війни ви разом із викладацьким складом взяли до рук зброю, посилили підрозділи ЗСУ, мужньо стали на захист України. Цей вибір породжує другу річ, яка об’єднує всіх. Це відповідальність. Останні роки навчання стали для вас найбільш складними та доленосними. З початком широкомасштабного вторгнення, в умовах вогневого впливу, ви здійснили успішне переміщення навчальних і наукових підрозділів до місць тимчасової дислокації. У короткі строки налагодили навчальний процес. Ми вистояли й не допустили захоплення окупантом важливих центрів та інституцій, зокрема закладів військової освіти. І сьогодні до офіцерського корпусу Збройних Сил України прямує гідне поповнення офіцерів, які закінчують ваші навчальні заклади. І я хочу згадати кожен. Подякувати кожному. Висловити побажання кожному. Я вітаю із сьогоднішнім днем Національний університет Повітряних Сил імені Івана Кожедуба! Десятки офіцерів і курсантів вашого університету під час навчання опанували нові зразки озброєння. Серед них – Bayraktar, IRIS-T, NASAMS, Patriot і багато інших. Впевнені, що в майбутньому серед них будуть і F-16. Впевнені, що українські бойові соколи успішно закриватимуть наше небо. Впевнені, що наша ППО надійно захищатиме від ворожих ракет і БПЛА. У вас вірить весь наш народ на землі. Нехай вам допомагають всі небесні сили. Я вітаю із цим днем Військовий інститут танкових військ! З перших годин війни офіцери, сержанти й курсанти інституту захищали Харків, виконували завдання з посилення підрозділів Збройних Сил і Національної гвардії України, у складі танкових, механізованих і стрілецьких підрозділів знищували живу силу, техніку противника, спільно з іншими силами борони Харкова не допустили прориву окупантів у місто, а згодом брали участь у звільненні не одного населеного пункту Харківщини. Про танкістів кажуть: «Ті, хто гартує перемогу в латних рукавицях». Я щиро бажаю, аби настав день, коли ви зможете зняти ці рукавиці й міцно обійняти своїх батьків, своїх дітей, коханих і всіх рідних людей. Я вітаю Військовий інститут телекомунікацій та інформатизації імені Героїв Крут! Від початку широкомасштабної агресії РФ військовослужбовці інституту брали участь в обороні Києва, зокрема урядового кварталу. Не один рік ви готуєте кваліфікованих фахівців з інформаційних технологій, електронних комунікацій, інших воєнних наук. Одразу після початку війни ви організували підготовку операторів БПЛА різних типів, освоєння новітніх засобів зв’язку, а незабаром було відкрито кіберлабораторію і розгорнуто навчально-тренувальний комплекс із кіберрозвідки. Я бажаю вам успіхів у вашій не такій помітній, але від цього не менш важливій справі. Забезпечувати надійний зв&#x27;язок і чути по ньому лише добрі новини про маленькі й великі перемоги нашої Батьківщини! Я щиро вітаю Українську військово-медичну академію! І не тільки з цим урочистим днем, адже ви маєте ще один привід для вітань. Цьогоріч Українська військово-медична академія відзначала свій 30-річний ювілей. Увесь цей час ви професійно та якісно готуєте військових лікарів для потреб усіх видів та окремих родів Збройних Сил України – з-поміж осіб офіцерського складу. Ви бережете життя тих, хто береже життя країни. Береже свободу й незалежність. Я дякую вам за вашу важливу й непросту справу. Бажаю здоров’я і довгого життя вам, вашим родинам і всім, кому ви щоденно допомагаєте. Я вітаю викладачів і слухачів кафедри військової підготовки Національного університету біоресурсів і природокористування України! Спільними зусиллями ви здійснюєте підготовку висококваліфікованих фахівців за напрямком ветеринарної медицини для Збройних Сил України та інших важливих формувань. Сьогодні ми протидіємо ворогу на всіх напрямах і всіма силами. І коли участь у здобутті спільної перемоги беруть не лише військові й техніка, а й сили природи, усе, що є на нашій землі. Коли героями стають не лише люди, і одним із символів спротиву та служіння країні є вже легендарний пес Патрон. І тисячі інших тварин, які і на передовій, і в тилу допомагають у битві з російським звіром. І його точно буде розбито. Я вітаю із цим днем Військовий інститут Київського національного університету! З 24 лютого минулого року військовослужбовці інституту були на захисті суверенітету, територіальної цілісності й недоторканності у складі сил оборони міста Києва, і попри постійні ракетно-бомбові удари та артилерійські обстріли ворога боронили стратегічно важливі об’єкти. Військовий інститут Київського національного університету імені Шевченка здійснює підготовку майже за двома десятками спеціальностей і спеціалізацій. Я бажаю випускникам кожного з напрямів успіху та якнайшвидшого втілення в життя пророчих слів Великого Кобзаря: І на оновленій землі Врага не буде, супостата, а буде син, і буде мати, і будуть люде на землі. Пані та панове! Я дякую всім викладачам і працівникам кожного навчального закладу за підготовку, досвід, знання, які здобули й здобувають ваші вихованці. Ще вчора вони були курсантами, незабаром стануть офіцерами, вже завтра частина з них вирушить до лав сил оборони нашої країни, інші продовжать навчання, щоб згодом, здобувши освіту магістра, також поповнити лави українського війська. Вас усіх об’єднує не лише спільний вибір і висока відповідальність. Вас усіх об’єднує відвага, рішучість, патріотизм, вас об’єднує вірність Україні, готовність її захищати й прагнення її визволяти. А отже – і в цьому немає жодного сумніву – є річ, яка об’єднає всіх у майбутньому. Це перемога. І нехай на шляху до неї вас об’єднує Україна, її сучасність, її пам’ять. І тому зараз хотів би вшанувати пам’ять усіх, хто віддав своє життя за Україну в цій російсько-українській війні, війні за незалежність. Ушанувати хвилиною мовчання. * Дякую! Слава нашим Збройним Силам! Слава нашому народу! Слава Україні!</p>
  <div class="source"><a href="https://www.president.gov.ua/news/vas-obyednuye-spilnij-vibir-visoka-vidpovidalnist-vidvaga-ri-83761">https://www.president.gov.ua/news/vas-obyednuye-spilnij-vibir-visoka-vidpovidalnist-vidvaga-ri-83761</a></div>
</article>


<article>
  <h2>Безпека – перший пріоритет – звернення Президента України за підсумками засідання РНБО</h2>
  <div class="badges"><span class="chip">UK</span> <span class="chip">2023-06-23</span></div>
  <p>Бажаю здоровʼя, шановні українці! Провів засідання РНБО. Три питання порядку денного. Найважливіше: міністри Клименко та Камишін представили перші зведені підсумки перевірки укриттів у регіонах нашої держави: Клименко – по всій країні, Камишін – щодо Києва. Загалом сьогодні розглянули ситуацію з укриттями в областях, районах, містах, які ворог тероризує найбільш інтенсивно. Висновки невтішні. Майже по всій країні. Це і Київ, і Запоріжжя, і Харків, і Дніпро, і Конотоп, і Біла Церква, і багато інших міст. Особливо цинічна та ганебна ситуація в тих містах, які мають значний фінансовий ресурс, але, на жаль, – інші пріоритети. Кадрові рішення будуть. Доступні та надійні укриття по всій країні мають бути й будуть пріоритетом для керівників усіх рівнів. Безпека – перший пріоритет. Генеральний прокурор поінформував РНБО про позовну роботу органів прокуратури для повернення приміщень укриттів, які були незаконно виведені з власності громад. На сьогодні – вже понад 400 таких позовів по країні, робота триває. Прем’єр-міністр Шмигаль доповів також щодо складної ситуації зі станом мостів і мостових переходів. Найбільші міста, зокрема Київ. Стан відверто небезпечний. Є рішення РНБО створити комісію з перевірки всіх мостів, шляхопроводів по всій країні. Відповідальний за перевірку віце-премʼєр-міністр Кубраков. Другий пункт порядку денного – суди. Віце-прем’єр-міністр Стефанішина поінформувала РНБО щодо проміжної усної оцінки Єврокомісією нашого інституційного прогресу, зокрема це стосується судової реформи. Зроблено справді багато. Але розглядаємо це лише як необхідну основу для наших власних зобов’язань перед українцями щодо справедливості. Очевидно, що кейс уже колишнього голови Верховного Суду та інші такі ситуації в судовій системі вимагають жорсткішої державної політики стосовно вимог до суддів, до всіх, хто працює в системі правосуддя, та їхньої відповідальності за порушення. За корупційні порушення. Верховна Рада України зверталася до РНБО. Сьогодні ми звернення розглянули. Доповідали Голова Верховної Ради Стефанчук Руслан, голова комітету парламенту з питань правової політики пан Маслов. Отже, пропозиції. Посилити кримінальну відповідальність за корупційні правопорушення у сфері правосуддя. І щоб це було відчутно. Від 10 до 15 років із конфіскацією майна. І щоб це стосувалося тих, хто вимагає гроші, хто бере гроші, хто тримає цю систему корупції на всіх її ланках. Наступне. Мають бути перевірки доброчесності суддів. І не лише перед призначенням на посаду. Час може, на жаль, змінювати людей, щодо яких на початку роботи в судах був позитивний висновок. І вважаю, що варто перевіряти, зокрема, з використанням детектора брехні. Дуже важливо: маємо посилити і роль суду присяжних, розширити випадки його застосування в Україні. І це не лише про народовладдя, це про те, щоб справедливості стало більше. Окремо обговорили питання про захист прав бізнесу та інвесторів у судах. Це фундаментальне завдання. Сильна економіка – це захищені інвестиції, це гарантований захист права власності. І це має бути. Якщо потрібен окремий механізм, який захищатиме бізнес, права інвесторів, то маємо це забезпечити. Відповідні пропозиції є. Звичайно, обговорили завдання, які маємо виконати до кінця року, щоб повністю реалізувати кожну рекомендацію Єврокомісії для початку переговорів про вступ у Євросоюз. За кожним таким напрямком РНБО дала необхідні протокольні доручення. Впевнений, усі їх реально виконати. Сьогодні рівно рік, як Україна набула статус кандидата на вступ у Євросоюз, і цьогоріч мета – розпочати переговори щодо членства. Україна свою частину роботи точно зробить. Слава Україні!</p>
  <div class="source"><a href="https://www.president.gov.ua/news/bezpeka-pershij-prioritet-zvernennya-prezidenta-ukrayini-za-83769">https://www.president.gov.ua/news/bezpeka-pershij-prioritet-zvernennya-prezidenta-ukrayini-za-83769</a></div>
</article>


<article>
  <h2>Хай перемога України та успішна трансформація державних інституцій буде найкращим ушануванням памʼяті всіх наших героїв – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-23</span></div>
  <p>Бажаю здоровʼя, шановні українці! Підсумки цього насиченого дня. Нарада за результатами Лондонської конференції з відновлення України – потужний захід, хороші здобутки для нашої держави. Підтримка від Великої Британії, США, Євросоюзу дуже вагома. Програми довготермінової підтримки на перспективу, на роки вперед. Близько пʼяти сотень світових компаній, сильних компаній, мають інтерес до інвестицій в Україну. Чітка підтримка членства України у Євросоюзі: політично нас уже так сприймають – як члена Євросоюзу. Окремо ведемо роботу над механізмом конфіскації активів держави-терориста та повʼязаних із нею осіб. Я дякую всім, хто готував конференцію та брав участь у її роботі, це справді важливо. Дуже змістовне засідання РНБО сьогодні було. Щодо нього я вже окремо звітував. Щойно провів і засідання Ставки. Дуже важливий пункт нашого обговорення на Ставці – теж справедливість. Те, що стосується військкомів, зокрема скандалу з… діячем в Одесі. Цієї людини точно не має бути в системі комплектування Збройних Сил, дуже неприємно, відверто аморально й неправильно, що ця людина попри все залишалася на своїй посаді. Доручив Головкому Залужному прибрати цю людину з посади. І першому заступнику міністра оборони України Павлюку доручено організувати перевірку всієї цієї системи військкомів. Шкода, що увагу й час Ставки доводиться зараз витрачати ще й на такі питання. Звичайно, дуже детально розглянули ситуацію на передовій – усі основні напрямки, постачання боєприпасів, артилерія… Все, що потребує уваги Ставки на сьогодні. Доповідали командувачі – генерали Залужний, Сирський, Тарнавський, Москальов, віце-адмірал Неїжпапа, генерал Малюк, урядовці. Всі. Мав честь привітати з випуском офіцерів наших військових навчальних закладів… Одразу шести вишів. Харківського національного університету Повітряних Сил, Військового інституту танкових військ Харківської політехніки, Військового інституту Київського університету імені Шевченка, Військового інституту телекомунікацій та інформатизації імені Героїв Крут, Української військово-медичної академії та кафедри військової підготовки Національного університету біоресурсів і природокористування України. Дякую кожному й кожній, хто обирає для себе бути українським офіцером, і бажаю двох абсолютно фундаментальних речей: якнайбільше знищити окупантів і якнайшвидшої перемоги. І ще дві речі. Сьогодні в нашій державі відзначається День державної служби. День тих людей, без сумлінності яких не буває ефективної держави. Звичайно, нам ще треба багато зробити, щоб державна служба в Україні наблизилася до тих взірців, на які ми орієнтуємось у своїй політиці. Але зараз я хочу подякувати всім тим нашим людям, які за наявних умов і за наявних ресурсів у державі роблять усе, що від них залежить, щоб держава була ефективною. Дякую вам! Кожному й кожній! І вітаю з Днем державної служби України. І, звичайно, фронт. Знати наших героїв, бути їм вдячними – це обовʼязково. Хочу сьогодні особливо відзначити воїнів нашої 35-ї окремої бригади морської піхоти. Бригади, яка виконує надзвичайно важкі завдання. Хлопців, які воюють саме так, як і мають воювати українські воїни. Старший матрос Вʼячеслав Імангулов та молодший лейтенант Сергій Пєнов – дякую, хлопці, за вашу зразкову міцність та відвагу в боях на Донеччині. Саме такими й мають бути наші воїни, українські воїни. Молодці! І прошу кожного й кожну: будь ласка, вшануйте памʼять двох наших десантників «Тридцятьпʼятки». Особливо хоробрих, особливо сильних. Вони віддали життя за нашу державу, за наших людей саме зараз – у боях у червні, і Україна має їх памʼятати. Капітан Іван Коцур… Вічна памʼять! Старший лейтенант Олександр Казанджі... Вічна памʼять! Хай перемога України в цій війні та успішна трансформація наших державних інституцій у такі ж сильні та ефективні, якими є наші воїни, – хай це буде найкращим вшануванням памʼяті всіх наших героїв різних часів, які боролися й загинули заради свободи та сили України! Слава Україні!</p>
  <div class="source"><a href="https://www.president.gov.ua/news/haj-peremoga-ukrayini-ta-uspishna-transformaciya-derzhavnih-83777">https://www.president.gov.ua/news/haj-peremoga-ukrayini-ta-uspishna-transformaciya-derzhavnih-83777</a></div>
</article>


<article>
  <h2>Україна точно зможе захистити Європу від будь-яких російських сил, і неважливо, хто ними командує – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-24</span></div>
  <p>Бажаю здоровʼя, шановні українці! Бажаю здоровʼя, всі люди світу! Сьогодні день, коли точно не має бути тиші. І точно потрібне лідерство. Сьогодні світ побачив, що господарі Росії нічого не контролюють. Взагалі нічого. Просто повний хаос. Повна відсутність якоїсь передбачуваності. І це на російській території, яка нашпигована зброєю. Ми всі пам’ятаємо, як у 21-му році керівник Росії погрожував світу. У нього були якісь там ультиматуми, якусь там силу він намагався показати. 22-й рік показав, що він переплутав – переплутав із силою свої ілюзії та брехню, якою його годують. Вони там, у Кремлі, здатні піти на будь-який терор, здатні піти на будь-яку дурість, але вони не можуть забезпечити й відсотка необхідного контролю. І це вони – реальна проблема. За одну добу вони втратили кілька своїх міст-мільйонників і показали всім російським бандитам, найманцям, олігархам та будь-кому іншому, як це там легко – захоплювати російські міста та, ймовірно, арсенали зі зброєю. Зараз дуже важливо, щоб ніхто у світі не мовчав через те, що боїться цього російського хаосу. Всі дії лідерів зараз можуть бути історичними. Кожне слово журналістів – на вагу золота. Треба чітко називати джерело проблеми. І якщо хтось у світі намагається приспати ситуацію, якщо хтось у світі піддається ілюзії, ніби Кремль здатен відновити контроль, то лише відкладає проблему до наступного прориву хаосу – іще більш небезпечного. Ми всі знаємо рішення. Перше: світ повинен не боятися. Ми знаємо, що нас захищає тільки наша єдність. Україна точно зможе захистити Європу від будь-яких російських сил, і неважливо, хто ними командує. Ми захистимо. Безпека східного флангу Європи тримається лише на нашій обороні. І саме тому кожен прояв підтримки нашої оборони – це підтримка і вашої оборони, усіх у вільному світі. Українські воїни, українські гармати, українські танки, українські ракети – це все те, що захищає Європу від таких марш-кидків, як сьогодні ми бачимо на російській території. І коли ми звертаємося по F-16 або ATACMS, ми розвиваємо наш спільний захист. Реальний захист. Це те, що потрібно. Зараз – час надати всю необхідну для захисту зброю. Друге: все повинне бути справжнім. Час всім у світі відверто сказати, що всі злочинні дії Росії проти України були і є неспровокованими. І всі ми маємо орієнтуватися виключно на наші спільні безпекові пріоритети. НАТО – це не просто слово чи набір формальних обіцянок. Це надійні гарантії для всіх, що мир не буде зруйновано. Без України такі гарантії нічого не варті. Вже в липні на саміті у Вільнюсі – історичний шанс для справжніх рішень без озирання на Росію. Будь-який народ, який межує з Росією, це реально підтримує. І третє. Скажу по-русски. Человек из Кремля, очевидно, очень боится и, наверное, прячется где-то, не показывается. Уверен, что уже не в Москве. Звонит куда-то, выпрашивает что-то. Он знает, чего боится, потому что он сам создал эту угрозу. Всё зло, все потери, вся ненависть – он это сам распространяет. И чем дольше ещё он сможет перебегать между своими бункерами, тем больше потеряете вы все, все, кто связан с Россией. Что будем делать мы, украинцы? А мы будем защищать свою страну. Мы будем защищать свою свободу. Мы не будем молчать, и мы не будем бездействовать. Мы умеем побеждать – и это будет. Наша победа в этой войне будет однозначно. А что будете делать вы? Чем дольше ваши войска будут на украинской земле, тем больше развала потом принесут они в Россию. Чем дольше будет этот человек в Кремле, тем больше будет катастроф. А зараз перейду на рідну. Дякую нашим воїнам! Дякую всім, хто зараз бʼє окупантів! Дякую Повітряним силам за захист нашого неба! Слава Україні! Всіх переможемо!</p>
  <div class="source"><a href="https://www.president.gov.ua/news/ukrayina-tochno-zmozhe-zahistiti-yevropu-vid-bud-yakih-rosij-83781">https://www.president.gov.ua/news/ukrayina-tochno-zmozhe-zahistiti-yevropu-vid-bud-yakih-rosij-83781</a></div>
</article>


<article>
  <h2>Правильно, щоб наші люди, наші діти знали, кому ми завдячуємо своїм життям і свободою України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-25</span></div>
  <p>Дорогі українці, українки! Хочу присвятити це моє звернення передусім подяці нашим воїнам. Усім тим, хто бореться зараз у найтяжчих боях, усім тим, хто веде цю війну до української перемоги. Звичайно, зосереджуся на підрозділах ОСУВ «Таврія» – тих, які цього тижня виконали найбільше роботи на фронті. Морпіхи 35-ї та 36-ї окремих бригад. Дякую вам, хлопці! 110-та окрема механізована бригада імені генерал-хорунжого Марка Безручка. Дякую вам, воїни! Артилеристи 55-ї бригади «Запорізька Січ». Пишаюся вами, і це для мене щоразу почесно – відзначати вас, наші герої! Десантники 79-ї окремої бригади – знову й знову я дякую вам, хлопці, за вашу надзвичайну силу! 128-ма окрема гірсько-штурмова Закарпатська бригада… Дякую вам, воїни! Дякую за кожен ваш результат для України! Персонально відзначу сьогодні старшого лейтенанта Івана Грисюка, молодшого сержанта Миколу Комісара та солдата Володимира Кононученка. Дякую вам за вашу міцність і влучність! Наші прикордонники. Краматорський, Львівський та Донецький прикордонні загони та воїни мобільного прикордонного загону «Дозор». Дякую всім вам! А особливо відзначу старшого сержанта Олександра Копровського з групи повітряної розвідки, старшого солдата Віктора Поліщука, солдата Романа Бориса. Дякую вам, хлопці! Наші нацгвардійці. 4-та бригада оперативного призначення Нацгвардії. Воює на Донеччині. Дякую, воїни! Зокрема, відзначу аеророзвідників – старшого солдата Олександра Погореного та солдата Максима Бобруєнка. Ваша майстерність, хлопці, дуже допомагає! І мені б хотілося, щоб усі наші люди, кожен і кожна в Україні, дякували нашим воїнам саме так – персонально. Вашим рідним і друзям, які на фронті. Вашим знайомим. Тим, про кого ви чули. Тим, на кого ви підписані в соціальних мережах. Тим, чиїх рідних ви знаєте. Будь ласка, дякуйте, підтримуйте й розповідайте своїм друзям, своїм дітям, людям світу про те, які в нас воїни. Наші воїни на це заслуговують. Вони справжні герої. І ще одне. Іноді тут, у моєму кабінеті, буває мій син. Іноді, однак... І найбільше його тут цікавлять ось ці шеврони. Їх мені передають військові, волонтери, рідні наших воїнів. На фронті і в Києві, у шпиталях, під час церемоній нагородження героїв у Маріїнському палаці. Ця дошка для шевронів заповнюється, але дуже повільно, бо щоразу Кирило забирає. І я щасливий, що його цікавить саме це. Наші герої, наша оборона, українські шеврони. Уже давно я хотів зробити спеціальну таку серію публікацій у моїх соцмережах про ці шеврони. Про те, звідки вони. Хто їх передав. Які це підрозділи. І саме сьогодні ми почнемо такі публікації. Можливо, хтось іще захоче розказати про шеврони, які є у вас. Я думаю, це правильно. Правильно, щоб наші люди, наші діти знали, кому ми завдячуємо нашим життям і свободою України. Дякую вам, воїни! Дякую всім, хто б’ється і працює заради України! Слава Україні!</p>
  <div class="source"><a href="https://www.president.gov.ua/news/pravilno-shob-nashi-lyudi-nashi-diti-znali-komu-mi-zavdyachu-83785">https://www.president.gov.ua/news/pravilno-shob-nashi-lyudi-nashi-diti-znali-komu-mi-zavdyachu-83785</a></div>
</article>


<article>
  <h2>Що довше триває російська агресія, то більшу деградацію вона викликає і в самій Росії – звернення Президента України</h2>
  <div class="badges"><span class="chip">UK</span> <span class="chip">2023-06-25</span></div>
  <p>Бажаю здоровʼя, шановні українці! Щойно завершив серію міжнародних розмов – із Президентом Сполучених Штатів Байденом, із Премʼєр-міністром Канади Трюдо, із Президентом Польщі Анджеєм Дудою. Позитивні розмови, дуже потрібні саме зараз для всіх нас. Перше. Звичайно, ми обговорили бойові дії на передовій, наші активні дії. Я подякував партнерам за надану підтримку – вона дуже вагома й реально допомагає нашим воїнам рухатися вперед. Зараз російські окупанти зазнають втрат, які нам і потрібні. Кожна їхня втрата – це довгострокове посилення свободи. Обговорили й подальше зміцнення українських воїнів, і я дякую партнерам за розуміння наших потреб – далекобійних потреб. Особливо я вдячний Президенту Байдену і Сполученим Штатам за надійність «Петріотів». Обговорили посилення нашої артилерії, MLRS та іншого. Друге. Ситуація на Запорізькій атомній станції. Увага світу до наявної російської загрози на Запорізькій станції, на жаль, поки недостатня. Як була недостатньою і реакція на російський підрив Каховської гідроелектростанції та свідоме намагання російських терористів влучити в дамбу іншого водосховища у Кривому Розі. Довів партнерам інформацію, яка є в нас, у нашої розвідки про російський сценарій з мінуванням Запорізької АЕС, який для терористів, очевидно, затверджено. Маємо й мусимо зробити – всі разом у світі – цілком конкретні кроки, щоб не допустити будь-яких радіаційних інцидентів. Третє. Що довше триває російська агресія, то більшу деградацію вона викликає і в самій Росії. Один із проявів такої деградації – те, що російська агресія поступово повертається в рідну гавань. Ми обмінялися в розмовах із лідерами оцінками того, що відбувається в Росії. Бачимо розвиток ситуації однаково і знаємо, як реагувати. І ще одне. Дуже важливі зустрічі відбулися сьогодні в Копенгагені. Формат політичних радників. Команда Офісу – Андрій Єрмак, а також Андрій Сибіга, а також Ігор Жовква – зустрілися з політичними радниками лідерів Туреччини, Індії, Японії, Південної Африки та інституцій Європейського Союзу. Наближаємо реалізацію Формули миру, і для цього залучаємо якнайширше коло партнерів. Незмінним топ-пріоритетом є й відносини з Євросоюзом, щотижня додаємо ґрунту для набуття повноправного членства. Залишається всього лише 15 днів до початку саміту НАТО у Вільнюсі, і ми робимо все, щоб саміт мав реальний зміст. Сильний зміст. Позитивні рішення для України у Вільнюсі – це єдині можливі позитивні рішення для нашої спільної безпеки у Європі та загалом в Альянсі. Дякую всім, хто підтримує Україну! Дякую пану Президенту Байдену, Конгресу, обом партіям та всім американцям за історичне зміцнення свободи у світі! Дякую пану Прем’єр-міністру Трюдо та всім канадцям за незмінну підтримку! Дякую пану Президенту Дуді й кожному в Польщі, хто стоїть з Україною пліч-о-пліч у захисті Європи! Слава нашим воїнам! Слава кожній бригаді, яка зараз на фронті рухається вперед… Таврійський напрямок – ви молодці! Дякую! Слава Україні!</p>
  <div class="source"><a href="https://www.president.gov.ua/news/sho-dovshe-trivaye-rosijska-agresiya-bilshu-degradaciyu-vona-83801">https://www.president.gov.ua/news/sho-dovshe-trivaye-rosijska-agresiya-bilshu-degradaciyu-vona-83801</a></div>
</article>


<article>
  <h2>Сьогодні на всіх напрямках у наших воїнів було просування вперед, і це щасливий день – звернення Президента України</h2>
  <div class="badges"><span class="chip">UK</span> <span class="chip">2023-06-26</span></div>
  <p>Бажаю здоровʼя, шановні українці, шановні українки! Сьогодні – фронт. Донеччина, Запоріжжя. Наші воїни, наші передові позиції, напрямки активних дій на фронті. Сьогодні на всіх напрямках у наших воїнів було просування вперед, і це щасливий день. Я побажав хлопцям більше таких днів. Був у підрозділах «Хортиці», які відзначилися в битві за Бахмут, героїчно відзначилися. Молодці, воїни! Потім – у наших морпіхів, дуже потужних, дуже акуратних. Дякую, що стараєтеся берегти життя наших воїнів. Потім – «Таврія», Південь, фронт. Насичений день, багато емоцій. Мав честь нагородити наших воїнів, подякувати особисто, потиснути руку. Дякую за всі ваші слова підтримки, хлопці! Дякую за обійми – дуже теплі – усім сьогодні. І дякую за ваші шеврони. Це надзвичайно почесно для мене, про кожен шеврон розповім окремо. Всі наші воїни – від солдата, матроса до генерала – молодці! Вручив дві золоті зірки Героя України – капітану Олегу Оливі, командиру аеромобільної роти 81-ї окремої бригади ДШВ, та майору Сергію Дудіну, заступнику командира батальйону морпіхів 35-ї окремої бригади. Справді величні люди, я дякую вам! Наради з генералами. Зубанич, Тарнавський, Содоль, Сирський. Кілька оперативних рішень. Ще раз обговорили створення корпусу морської піхоти, всі деталі чіткі, абсолютно зрозумілі: організація, тренування, постачання. Морську піхоту й усі елементи наших сил оборони зміцнюємо, це обовʼязково. Вчора – переговори з партнерами, зокрема з Президентом Байденом, передусім про постачання зброї. І сьогодні – де саме ця зброя дасть більше сили, більше захисту життя українців. І наблизить нашу перемогу. Це головне. Вся наша земля буде вільною – абсолютно вся. Я дякую всім, хто зараз у бою заради України, хто готується до бою, хто на бойових завданнях, на бойових постах. Усі, хто відновлюється після поранень. Усі, хто тренує наших воїнів! Дякую вам! Пишаюся вами всіма! Слава вам, наші герої! І вічна, світла памʼять усім, хто віддав своє життя за Україну, кожному й кожній! Слава Україні!</p>
  <div class="source"><a href="https://www.president.gov.ua/news/sogodni-na-vsih-napryamkah-u-nashih-voyiniv-bulo-prosuvannya-83833">https://www.president.gov.ua/news/sogodni-na-vsih-napryamkah-u-nashih-voyiniv-bulo-prosuvannya-83833</a></div>
</article>


<article>
  <h2>Кожен прояв терору знову доводить усьому світу, що Росія заслуговує лише на поразку й трибунал – звернення Президента України</h2>
  <div class="badges"><span class="chip">UK</span> <span class="chip">2023-06-27</span></div>
  <p>Дорогі українці і українки! Рівно на роковини удару російських терористів по Кременчуку, по торговельному центру, коли загинули 22 людини, російські нелюди знову спрямували ракети по Кременчуцькому району. Сьогодні російські терористи жорстоко обстріляли й Краматорськ. Ракети С-300. Троє людей загинули, і серед них – дитина. Мої співчуття рідним та близьким. Станом на цю годину понад 40 людей поранені. Усім надається допомога. Триває розбір завалів. Кожен такий прояв терору знову й знову доводить і нам, і всьому світу, що Росія заслуговує лише на одне за наслідками всього, що вона наробила, – поразку й трибунал, справедливі та законні суди проти всіх російських убивць і терористів. І я знову й знову дякую всім у світі, хто підтримує Україну та допомагає захисту наших людей! Сьогодні є новий оборонний пакет від США для наших воїнів. Бронетехніка та боєприпаси для «Петріотів», «Стінгерів» та «Хаймарсів». Додаткові снаряди для нашої артилерії. Я дякую пану Президенту Байдену, Конгресу, обом партіям, та всім американцям! Говорив із паном Прем’єр-міністром Норвегії. Подякував за надану підтримку – оборонну, економічну, політичну. Дуже вагому! Поінформував його про мою вчорашню поїздку на передову до наших воїнів, про наші актуальні оборонні можливості. Озвучив деякі наші збройні потреби. Обговорили й створення коаліції винищувачів. Окрема тема у розмові – майбутній саміт НАТО у Вільнюсі. Дякую Норвегії за розуміння! Провів сьогодні й спеціальну нараду з нашими міжнародниками – Офіс, уряд – щодо підготовки до Вільнюського саміту. Впевнений, рішення саміту можуть стати позитивними для України! Робимо для цього все можливе та підключили для цього всі міжнародні можливості України. І, звичайно, фронт. Наші герої, наші активні дії. Сьогодні в нас теж є рух вперед! На всіх напрямках, де ми ведемо наступальні дії. Дякую, воїни! Сьогодні в нас є важливі результати у відбитті російських штурмів. Я вам дуже вдячний! Особливо сьогодні відзначу славетну 3-тю окрему штурмову бригаду, міцну 28-му окрему механізовану бригаду, героїчну 54-ту окрему механізовану бригаду та круту 57-му окрему мотопіхотну бригаду. Я дякую всім вам, воїни! Молодці! Дякую вам за кожного знищеного окупанта і кожне врятоване українське життя! Слава нашим героям! Дякую всім у світі, хто не боїться російських терористів і разом з нами повертає світові безпеку! Слава Україні!</p>
  <div class="source"><a href="https://www.president.gov.ua/news/kozhen-proyav-teroru-znovu-dovodit-usomu-svitu-sho-rosiya-za-83849">https://www.president.gov.ua/news/kozhen-proyav-teroru-znovu-dovodit-usomu-svitu-sho-rosiya-za-83849</a></div>
</article>


<article>
  <h2>Україна перемоги буде країною, гідною своїх героїв – виступ Президента на пленарному засіданні Верховної Ради з нагоди 27-ї річниці ухвалення Конституції</h2>
  <div class="badges"><span class="chip">UK</span> <span class="chip">2023-06-28</span></div>
  <p>Слава Україні! З цими словами – «Слава Україні!» – наші мужні герої, мужні українці на передовій дивляться в очі ворогу – гідно, впевнено, вперто. Захищають життя для України. Віддають своє життя заради України. Завдяки цим словам увесь світ чує й знає, що тут, у Європі, на східному фланзі нашого континенту постав глобальний центр сміливості, який ніколи не дозволить зруйнувати свободу – і нашу власну, і наших союзників та партнерів. І це честь – говорити ці слова: «Слава Україні!» Це честь – бути українцями. Це честь – здобувати славу для України. І це честь, яка зобов’язує. Зобов’язує перемогти та збудувати Україну перемоги. Слава Україні! І ми це зробимо! Обов’язково. Всі разом! Кожен і кожна, хто воює й працює заради нашої держави, заради наших людей. Ми це зробимо! Мільйони українців і українок – сучасні покоління нашого народу, яких історія благословила можливістю реалізувати мрії українських героїв різних часів, котрі боролися за свободу й незалежність для України та за справедливість для всіх нас, для всіх українців. Все зараз у наших руках, і Україна буде державою-переможницею! Дорогий український народе! Усі присутні в цій залі Верховної Ради України! Сміливістю нашого народу здобуто для України моральне лідерство, яке надихає й об’єднує народи світу. Українське прагнення жити вільно та героїзм наших людей очистили загальнолюдські цінності від вікового бруду цинізму та боягузтва. Різні народи стали разом із нами в боротьбі за свободу. І не лише тому, що світ любить сміливих. Чи матимуть мир нації світу та чи вистоїть на землі людяність – це зараз залежить від того, як ми закінчимо цю війну, та від того, чи буде життя українців, які перемогли, утверджувати свободу так само, як утверджує боротьба за неї. Так само, як ми вже показали, що сміливість дає свободу, ми доведемо, що свобода дає успіх. Ми зробимо це українською аксіомою: свобода дає успіх. Це те, що переконує найбільше. Успіх. Це те, що потрібно всій нашій землі. Кожному й кожній. Усьому нашому народу. Усім частинам України, усім дітям України. Але, щоб відбувся цей успіх, Українська держава потребує трансформації. І ми зробимо реальністю трансформацію, про яку українці мріяли! Я хочу зараз процитувати слова українського солдата. Його звати Максим Нагорний. Він народився у 2004 році. Він сирота. Служить Україні в 14-й механізованій бригаді імені князя Романа Великого. Ось слова Максима: «Я був очевидцем жахливих речей, про які хочеться забути, не згадувати, викреслити з пам’яті так само, як і вчорашній день цієї клятої війни. Але що буде завтра?.. Відбудовувати стару систему не треба – створюймо нову й набагато кращу Україну!» Ці слова українського солдата Нагорного заслуговують, щоб ми їх підтримали. 27 років тому у цій залі Верховної Ради України була ухвалена Конституція нашої держави. І я вітаю вас сьогодні з Днем Конституції України! Нашої прекрасної України, яка попри все зберігає свою вільну душу та керується своїм народом, а не сваволею тих чи інших окремих осіб. За 27 років Україна пройшла дві революції й зберегла демократію та європейськість. Вісім років гібридної війни на Донбасі – і Україна зберегла гідність і віру в майбутнє. 490 днів повномасштабної російської агресії. 490 днів – і кожен наш солдат, усі наші люди вірять в українське майбутнє та вже вирішують, яким вони хочуть бачити це їхнє майбутнє. Як Конституція закладає основи, ми потребуємо доктрини для нашої держави. Ясної, не розмитої, сміливої доктрини. Для України, яка йде до перемоги, та для України-переможниці. Ця доктрина має відповідати на всі фундаментальні питання про Україну й наше майбутнє і нам самим, і нашим сусідам, і кожному у світі. Ми потребуємо нової системи, нових правил, нових можливостей. На жаль, дуже довго державні інституції в Україні та представники держави ставилися до наших людей та до життя в Україні загалом жорстоко, зневажливо та хижацьки, якщо чесно. І як погана мачуха чи як у сиротинці, із якого хочеться втекти. За бідністю, корупцією й несправедливістю в Україні світ, на жаль, не помічав нашої сміливості та волелюбності. Коли світ говорив про Україну, він говорив, найімовірніше, про державні інституції та факти життя в нашій державі, які вимагали виправлення, а не про героїв, які заслуговували наслідування. Ще до цієї російсько-української війни ми стали на шлях змін. 24 лютого 2022 року було намаганням Росії не лише вбити нашу незалежність і не лише стерти нашу ідентичність, а й знищити наш приклад – приклад того, що держава такого масштабу, як Україна, і такої складної історії, як Україна, може рухатися до успіху, щоб стати міцною й заможною демократією, яка переконує інші народи регіону та світу жити вільно, а не в покорі будь-кому. В усіх своїх намаганнях Росія програє. І це вже не мрія – це реальність. Навіть зараз попри війну ми продовжуємо йти шляхом змін. І я впевнений, що перший день миру після цієї війни, перший день нашої заслуженої перемоги стане й першим днем подальшої швидкої трансформації України, основ нашого з вами життя. Наших інституцій, економічних практик, соціальних звичок, політик і повсякденності. Те, що ми не можемо поки змінити зараз, в умовах війни, ми змінимо в процесі нашого відновлення, нашої трансформації. Ми створимо нову й набагато сильнішу Україну! Дорогий український народе! Якою бути Україні-переможниці, визначимо всі разом. Так само, як разом захищаємо свободу й незалежність. Це буде справедливо. Конституція України встановлює, що Президент України є гарантом державного суверенітету, територіальної цілісності України та додержання Конституції України, прав і свобод людини й громадянина. Президент України є гарантом стратегічного європейського та євроатлантичного курсу нашої держави. На виконання цих норм Конституції України я хочу сьогодні запропонувати до обговорення – загальнонаціонального обговорення – основні орієнтири майбутньої Української доктрини. Нам потрібне спільне бачення того, якою бути Україні перемоги. Попереду в нас День Державності, потім – День Незалежності, і я вважаю правильним, щоб ці дні розглядалися як етапи для напрацювання пунктів Української доктрини. Як результат дискусій тут, у Верховній Раді України, у кожній нашій громаді, у медіа, на освітніх, громадських та різних бізнесових майданчиках України, ми розробимо й потім затвердимо на засіданні Ради національної безпеки і оборони України текст Української доктрини. І дуже важливо… Я окремо хочу звернутися зараз до наших воїнів, до наших українських героїв нинішнього величного покоління. До всіх українських солдатів і матросів, сержантів, старшин, офіцерів, до всіх генералів… Перше: прошу зараз усіх присутніх у Верховній Раді України висловити вдячність усім нашим героям хвилиною аплодисментів. Напередодні я був на позиціях наших воїнів на Донеччині, у Запорізькій області. Я спілкувався з командирами, із солдатами. Мав честь вручити нагороди – це велика честь. Мав честь обійнятися з нашими воїнами та обмінятися емоціями, думками. Зараз у складі сил оборони та безпеки України служить близько мільйона наших людей. У бойових бригадах та інших підрозділах б’ються заради нас із вами, заради України сотні тисяч захисників і захисниць. І ніхто не має права визначати долю України, не питаючи їх, наших героїв. Ми спілкуємося з нашими воїнами. Ми читаємо їх у соціальних мережах. Ми бачимо ваші прагнення, воїни! Усі, хто був на передовій, бачив, що наші воїни знають, за що воюють. І я прошу кожного й кожну у складі сил оборони та безпеки України – настільки, наскільки це дозволяють умови війни, – взяти участь у нашій загальнонаціональній дискусії щодо Української доктрини. Свобода – це дитя небайдужості, а безпека – побратим сміливості. Україна перемоги буде країною, гідною своїх героїв! Дорогі українці, українки! Сьогодні пропоную до обговорення й початку загальнонаціональної дискусії про Українську доктрину п’ять, на мій погляд, основних орієнтирів. Це напрямки, які можуть бути розкриті тими чи іншими конкретними пунктами, які нація визначить як важливі. Отже, п’ять основних орієнтирів для Української доктрини, для обговорення. Перше – філософія нашої перемоги. Друге – глобальність української безпеки. Третє – політика героїв. Четверте – політика справедливості. П’яте – трансформація за десять років, а саме – нова зовнішня політика. Нова економіка. Нові відносини між державою та суспільством. Розвиток усіх наших територій. Освіта й наука. Культура. Як передумова й підсумок трансформації – рівень безпеки та свободи в Україні. Почнемо з головного – із нашої перемоги. Коли говоримо про перемогу України в цій війні за свободу та незалежність, ми говоримо конкретно: перемога України – це звільнення від російської окупації всієї нашої території. Жодної частинки України ми не залишимо ворогу! Перемога України – це вигнання з усієї території України всіх російських військових формувань, найманців і бойовиків. І це повернення в Україну всіх наших людей, які були захоплені в російський полон або силою депортовані з України на російську територію. Перемога України – це відновлення суверенітету України в межах міжнародно визнаних державних кордонів без будь-яких обмежень суверенних прав України. Україна сама обиратиме альянси для себе та своє майбутнє – очевидно, у Європейському Союзі, очевидно, у НАТО. Ми маємо бути свідомі того, що шлях до головного – до нашої перемоги – важкий. І зараз іще поки ніхто не може сказати, коли ми пройдемо його до кінця. Але має бути національна згода щодо визначення нашої перемоги. Коли мета чітка, справедлива, то не так важливо, наскільки тернистий шлях до цієї мети. Україна пройде цей шлях до перемоги! І це вже не мрія – це реальність. Завдяки успішному захисту від російської колонізаторської, імперіалістичної агресії Україна постійно примножує свій моральний капітал, який уже є найбільшим, ніж будь-коли в понад тисячолітній історії української державності. Зараз наше лідерство вже впливає на глобальну розстановку сил. Майбутня архітектура глобальної, європейської та регіональної безпеки неможлива без участі України. Україна має бути й буде співтворцем, учасником і гарантом такої безпеки. Україна вже є захисником і буде гарантом міжнародного порядку, заснованого на правилах. Завдяки Україні світ переконався, що правила – це не просто дух і буква Статуту ООН, міжнародних договорів та конвенцій. Також це – енергія народів, готових захищати дух і букву міжнародного права. Наявні міжнародні інституції не здатні забезпечити дію міжнародного права. Але за час цієї війни ми створили разом із нашими союзниками й партнерами оборонні, санкційні, фінансові та гуманітарні коаліції, які заповнюють дефіцит рішучості, що об’єктивно існує на глобальному рівні. Наприклад, максимально ефективним є формат «Рамштайну» – взаємодія понад 50 держав для підтримки зброєю нашого захисту. А одна з наших оборонних коаліцій – це коаліція «Петріотів – дала всім у світі наочні докази, що будь-який ракетний чи авіаційний терор долається. Дякую партнерам. Організація, яка створена нами та ефективно працює в інтересах нашої держави та українців, – державна благодійна платформа United24. Цей формат допоміг об’єднати вже сотні тисяч людей із понад сотні країн світу для прямої допомоги нашій державі та людям – без посередництва міжнародної бюрократії. Закупівля дронів, гуманітарне розмінування, відбудова будинків та закупівля медичного обладнання… Головне, що дає United24, – це можливість приєднатись для будь-кого з будь-якої точки світу – людям, бізнесам, громадським та гуманітарним організаціям. Завдяки двом морським експортним ініціативам Україна продемонструвала свій вплив на глобальну продовольчу безпеку. Росія шантажувала світ голодом – ми це знаємо – і має бути покарана за це. Україна разом із партнерами запустила Чорноморську зернову ініціативу та гуманітарну ініціативу «Зерно з України», завдяки яким повернула продовольчу безпеку світу, цінову передбачуваність, гарантії соціального спокою десяткам країн, передусім у Африці, у Азії. 45 держав отримали продовольство завдяки Чорноморській зерновій ініціативі. Її географія – від Іспанії до Китаю, від Індонезії до Марокко, від Індії до Кенії. Поаплодуймо всім нашим фермерам, нашим громадянам. Інша наша ініціатива, гуманітарна, – «Зерно з України» – об’єднала понад 30 держав, які разом із нами допомогли в захисті від голоду таким країнам, як Ефіопія, Сомалі, Ємен, інші. Україна, яка пройшла через геноцид Голодомору, особливо чутливо сприймає те, що Кремль намагається загострити голод ще й для інших народів. Якби не російська протидія зараз, наш морський зерновий експорт був би значно більшим. І це буде, бо світ тепер знає, що Україна – це глобально важливий гарант продовольчої безпеки для всього світу. Україна запропонувала Формулу миру – єдиний всеохопний і чесний план подолання як самої російської агресії, так і всіх її наслідків. Зміст пунктів Формули миру та загалом сама Формула відповідають нормам Статуту ООН і підтримані Генеральною Асамблеєю ООН. Більш як у 25 міжнародних документах задекларована підтримка Формули миру, зокрема в заявах і деклараціях «Великої сімки», Євросоюзу, Ради Європи. Ми об’єднуємо світову більшість заради повної реалізації Формули миру та готуємо Глобальний саміт миру, який дасть усім націям світу змогу проявити своє лідерство в реалізації тих чи інших пунктів Формули. Але чому виник дефіцит рішучості, який спонукає нас разом із союзниками та партнерами шукати шляхи його заповнення? Є дві причини цього. На жаль, агресор досі присутній в організаціях, які повинні захищати від агресій. Зокрема, це ООН, де Росії досі дозволено мати вплив у тих чи інших структурах і де Росія зловживає місцем постійного члена Радбезу та правом вето, які захопила, до речі, в порушення Статуту ООН. Друга причина: деякі держави та лідери світу досі, на жаль, озираються на Росію при ухваленні власних рішень. Це можна назвати абсурдним і ганебним самообмеженням суверенітету, бо українці довели, що Росію не варто боятися. Росія програє, коли зустрічає сміливий і впевнений спротив. Вільний світ володіє всіма збройними, санкційними, політичними, економічними, а головне – ціннісними перевагами, які дають змогу побудувати повний захист від будь-яких російських посягань і шантажу. І це вже не мрія, це реальність. Разом із партнерами ми вже почали будівництво такої системи переваг. Шановні присутні! Я прошу вас подякувати всім у світі, хто підтримує нашу державу, нашу боротьбу за свободу! Сполучені Штати, Велика Британія, Європейський Союз, Японія, Австралія, всі країни «Великої сімки», усі наші партнери, наші друзі, Польща, Балтійські держави, більшість країн світу – я всім вам дякую! Дуже дякуємо вам! Україна перемоги спрямує набуту моральну силу на осучаснення наявних міжнародних інституцій. Ми бачимо зацікавленість різних лідерів і народів, зокрема, в реформуванні Радбезу ООН. Це варто зробити на справедливій основі. Ми бачимо, що напрацьовані нами коаліції та підходи до подолання російської агресії та її наслідків, спрацювавши для України, здатні завершити інші війни та прибрати з лиця Землі джерела руйнації та смерті, що сплять, – так звані заморожені конфлікти. Будь-який заморожений конфлікт – це війна, яка неодмінно розгориться, і питання лише в тому, коли та скільки життів вона забере. Тому мир повинен бути чесним. Саме такий мир передбачає Українська формула миру. І саме тому Українська формула миру має універсальну користь. Україна ніколи не погодиться на жоден із варіантів замороженого конфлікту, на жоден! Навпаки, Україна допоможе нашою Формулою миру всім іншим народам світу, які прагнуть справжнього, справедливого миру. Україна завжди робила й робитиме ставку на альянси. Росія ж розглядає всіх своїх сусідів як рабів або ворогів. Очевидно, що світ є й буде на нашому боці. Очевидно, Україна посилює й буде посилювати партнерства та альянси, у яких бере участь. І ми вже історично посилили Євросоюз і надали європейському єднанню такої сили, якої у Європейського Союзу ніколи не було. Кожен постулат, заради якого був створений Євросоюз, на сьогодні працює по максимуму за весь час його існування. Європейські цінності ще ніколи не були такими дієвими, як зараз. Український компонент – це те, чого не вистачало Євросоюзу. І це вже не мрія – це реальність. І ми розуміємо, і там усі розуміють, що це вже не мрія – це реальність. Україна здобула статус кандидата на вступ у Євросоюз. Цьогоріч ми маємо відкрити діалог щодо повноправного членства. Україна до цього готова. І ми всі маємо розглядати Європейський Союз для України не лише як ціннісне та економічне єднання, а і як безпеку для України. Євросоюз – це економічна та інституційна безпека для України. А Україна для Євросоюзу – це чинник єднання. Аналогічно буде і з НАТО. І це вже не мрія – це вже реальність. Зараз ми є реципієнтом безпекової допомоги. Але Україна перемоги буде донором безпеки для нашого регіону, для всієї Європи, усього світу. І вже зараз Україна є донором моральної сили. Кожен, хто дієво співпрацює з Україною, стає співзахисником міжнародного порядку та загальнолюдських цінностей. Зокрема, протягом останніх років НАТО мало дві фундаментальні слабкості. По-перше, існував сумнів, а чи запрацює реально 5-та стаття договору про НАТО. І ми всі були свідками, як світ сумнівався, чи захищатиме Альянс країни східного флангу НАТО у разі російської агресії проти них. По-друге, багато хто у світі не сприймав і не сприймає НАТО як оборонний Альянс, приписуючи йому – внаслідок відповідної пропаганди – якісь нібито агресивні цілі. Вступ України в Альянс надійно ліквідує ці дві слабкості НАТО. По-перше, ніхто вже не сумнівається, що Україна здатна захистити себе і своїх союзників. Сила нашої безпеки – це, зокрема, й сила безпеки наших сусідів. По-друге, кожен у світі бачив, що війна Росії проти України є неспровокованою та злочинною – загарбницькою, геноцидною. Вступ України в НАТО буде потужним сигналом світу, що це Альянс, який захищає й захистить, і це Альянс, який має досвід переможців і моральну перевагу переможців – переможців у цілком справедливій обороні. Увесь східний фланг НАТО хоче, щоб Сполучені Штати, Німеччина, Франція чи Британія розміщували своїх солдатів у східних країнах Європи, поблизу кордонів Росії. Після перемоги України союзники хотітимуть, щоб наші бойові бригади розміщувалися на землі наших сусідів. Бо Україна – це країна сили, усі це бачать. НАТО гарантуватиме безпеку для України, а наші сили оборони й безпеки гарантуватимуть безпеку та захист для інших членів НАТО. Власне, щоб це стало реальністю, потрібно лише одне – щоб усі наші партнери в Альянсі перестали озиратися на Кремль при ухваленні своїх важливих рішень. Уже навіть внутрішні сили самої Росії перестали озиратися на кволого господаря Кремля. Божевілля Путіна призвело до того, що він сам загнав себе у глухий бункер через свою ж слабкість. Тому абсурдно озиратися на такого неспроможного керівника такої неспроможної держави. Перемога України звільнить світ від такої проблеми, як небезпечна Росія. Історія доводить, що програш диктатури – це завжди поштовх для поширення свободи. Українська перемога – це гарантії безпеки та відновлення територіальної цілісності для Молдови. Українська перемога – це історичний шанс для цілісності Грузії, і це мирний шанс. Українська перемога – це нова сила для всього Південного Кавказу. Українська перемога – це воля та спокій для Білорусі. Ба більше, звільнення від російської окупації Криму та гарантовано безпечне Чорне море разом із поразкою рашизму дадуть необхідну енергію, щоб Балто-Чорноморська вісь запрацювала на рівні своїх реальних безпекових, економічних та культурних можливостей. Українська перемога – це гарантія безпеки й захист від зовнішніх маніпуляцій – силових чи політичних – для всієї Центральної Азії. Українська перемога – це шанс для Близького Сходу на деескалацію терору. Українська перемога – це гарантія, що країни Африки – від Лівії до Центральноафриканської Республіки – перестануть грабувати російські головорізи. А що буде із самою Росією після нашої перемоги? Я вважаю, що українців не має хвилювати, чи подолає свобода стіни Кремля. Українців хвилює лише те, щоб ніколи знову російський реваншизм не перетнув кордони нашої вільної держави та не загрожував нашим вільним людям. Ми це забезпечимо! Як повноправний член НАТО Україна гарантуватиме, що повсюдно в нашому регіоні пануватимуть мир і свобода. І для Росії зараз було б правильно просити, щоб Україну прийняли в НАТО, бо члени НАТО обороняються, не знищують. Держави НАТО захищають народи, а не кидаються на сусідів, щоб знищити їхнє майбутнє. Росія як агресор знає це краще за всіх. Росія, яка входить в епоху заколотів і системної слабкості, як ніхто зацікавлена в безпеці на своїх міжнародно визнаних кордонах. А отже, і Росія теж зацікавлена в Україні в НАТО. Цього може бути комусь не видно лише з московських чи валдайських бункерів. Увесь світ це бачить! Сучасна російська державність несе в собі екзистенційну загрозу для України та не зважає на будь-які договори, сила яких не підкріплена силою наявної зброї для захисту України. Тому, незалежно від того, як розвиватиметься глобальний порядок денний щодо Росії, Україна матиме необхідну зброю, щоб захистити себе й союзників від будь-яких російських посягань на наш суверенітет і безпеку наших людей. Україна матиме достатню чисельність та якість армії і загалом сил оборони й безпеки, щоб захистити свій суверенітет, свою територію, своїх людей, своїх союзників. Слава Україні! Україна матиме достатньо потужний оборонно-промисловий комплекс, який забезпечуватиме потреби нашої армії, нашого флоту, наш повітряний щит і нашу безпеку в кіберпросторі. Це дуже важливо. На дні Чорного моря вже є дуже вагомий доказ спроможності України як держави, яка виробляє ракети. «Нептуни», поставлені на озброєння ще у 2020 році, чітко бʼють по цілях. Зараз, у час такої війни, попри все ми створили фактично з нуля виробництво дефіцитних снарядів для артилерії, власне, гармат. Ми відновили виробництво 122-го, 125-го калібру, інших калібрів. Ми починаємо заміну виробництва 152-го калібру 155-м західним стандартом. Українські гармати, створені вже зараз, під час цієї повномасштабної російської агресії. Поаплодуймо всім людям, які це зробили. Дякуємо їм, що це не мрія – це знов-таки реальність. Якісні українські гармати, своє виробництво снарядів. Обсяг виробництва, ми розуміємо, поки ще недостатній. Ми ще потребуємо глобальної підтримки. Але буде достатній – ми це зможемо! Україна навчилася будувати морські дрони. І ми успішно їх застосовуємо! Загалом виробництво безпілотників різних видів – це галузь, яка в Україні має стати найпотужнішою у Європі. Кожен у світі, хто прагне бути передовим у цій сучасній індустрії, має знати, що в Україні це – найвигідніше. Чіткий, конкретний орієнтир для державної політики. Системи необхідної зброї – ППО, танки, гармати, бронетехніка, які постачають партнери, – ми прагнемо виробляти й локалізувати в Україні. Наші воїни завжди матимуть зброю! І я пропоную такий принцип для Української доктрини, її глобального безпекового компонента: не гадати, чого очікувати від Росії, а бути готовими до будь-якого зла, щоб будь-яке зло в Росії було завжди впевненим, що воно програє Україні. Ніколи знову – ключовий принцип Української доктрини щодо Росії. Ніколи знову. Зокрема, це стосується й старої духовної залежності, яка використовувалася агресором, щоб тиснути на нашу державу. Духовна незалежність України буде забезпечена на сто відсотків. І найсильніший внутрішній гарант дієвості такого нашого принципу – «ніколи знову» – це наші герої. Всі, хто бʼється заради України. Кожен і кожна, хто віддав та віддає своє життя заради України. Пані та панове! Прошу вас зараз ушанувати хвилиною мовчання пам’ять усіх наших героїв різних часів, які боролися за нашу свободу та незалежність України. Прошу. Дякую. Шановні наші захисники й захисниці! Шановні рідні наших воїнів! Українська держава потребує нових принципів вдячності вам, вдячності всім, хто боровся на війні за свободу й незалежність України. Безцінний досвід українських воїнів має ефективно використовуватися в процесі гарантування світові реальної безпеки. Звучить це загально, але розшифровується на цілком конкретні елементи політики героїв, яку я пропоную для української доктрини. Перше. Наші воїни, які бажають продовжити служити Українській державі й народу після війни, можуть бути впевнені – у держави буде такий запит. Друге. Україна вже зараз – єдина держава у світі, яка має успішний досвід ефективного захисту від повномасштабної агресії. Україна перемоги матиме ще більше такого важливого, цінного досвіду. І ми розробляємо платформу для експорту українських оборонних знань, практик – фактично досвіду наших героїв. Участь українців і українок у миротворчих місіях, зокрема під егідою ООН, тренінгові міжнародні місії… Усе це – колосальні можливості для України й для наших героїв. Третє. Україна потребує принципово нової системи військової освіти. Українські воїни та всі, хто тренує українських воїнів, мають знати: реальна практика буде основою нової української військової освіти. Держава інтегрує тренувальні програми, які зараз показали свою ефективність, а також реальний бойовий досвід наших солдатів і матросів, сержантів, старшин, офіцерів, наших генералів у систему військової освіти. Четверте. Уже зараз лідери світу проявляють інтерес до навчання в Україні військовій справі своїх майбутніх воїнів. І це обов’язково стане однією з тих можливостей, які робитимуть український безпековий вплив справді глобальним і світовим. П’яте. Україна потребує повної інтеграції ветеранів у суспільне та економічне життя. Герої нашої перемоги мають отримати змогу проявити себе як героїв нашої трансформації. Військовослужбовці Збройних Сил України, нацгвардійці, наші прикордонники, наші розвідники, герої спеціальних служб, поліції – всі! Зокрема, трансформація української військової освіти передбачатиме можливість отримання нашими воїнами спорідненої цивільної спеціальності. Шосте. Головний принцип соціальної роботи з ветеранами в Україні перемоги – «рівний із рівним». Держава має створити таку систему підтримки воїнів і рідних наших воїнів, яка гарантуватиме їм, що кожну їхню емоцію, кожну їхню потребу буде розуміти людина, яка їм допомагає, бо ця людина пройшла через війну, пройшла через втрати, пройшла через усе те, що потрібно розуміти, щоб бути ефективним в інтеграції ветеранів у суспільне та економічне життя. Воїни – це найбільш ефективні помічники для інших воїнів, рідні наших воїнів – це найбільш ефективні помічники для інших рідних воїнів. Сьоме. Українська політика героїв потребує реального національного стандарту безбарʼєрності. Це нові вимоги для містобудування, інфраструктури, публічного простору, транспорту, соціальної та освітньої систем, бізнес-середовища. Вимоги, завдяки яким кожна людина з травмами війни зможе користуватись усім тим самим простором та всіма тими самими можливостями, якими користуються інші. Восьме. Безбар’єрність має й психологічну складову, тому необхідність ментальної реабілітації така ж, як і необхідність фізичної реабілітації. Україна має створити найсильнішу у Європі галузь реабілітації. Це стосується як будівництва реабілітаційних центрів, так і підготовки відповідних кадрів. Держава сприятиме створенню необхідної кількості робочих місць, щоб не тільки забезпечити реабілітацію для наших людей, а й щоб у нас була змога стати глобальним експортером практик відновлення та інтеграції в повоєнне життя абсолютно для всіх, хто пройшов та постраждав від війни. Усі найкращі світові практики, усі найбільш ефективні політики, усі рішення, хоч би якими складними чи незвичними вони здавалися для нас, мають бути застосовані в Україні, щоб українцям, українкам, усім нашим громадянам не довелося терпіти біль, стрес і травми війни. Зокрема, ми маємо нарешті чесно легалізувати для всіх, хто цього потребує, ліки на основі канабісу, відповідні наукові дослідження та контрольоване українське виробництво. Девʼяте. Ветерани на державній службі в Україні, у радах різного рівня, у Верховній Раді України – це честь для держави. Брати на роботу ветеранів – це честь для будь-якого бізнесу. Допомагати ветеранам почати власний бізнес – це честь для держави, для кожної громади, для кожної бізнес-асоціації та для будь-кого, хто знає, що значить – бути на війні. І це має бути не мрією, а реальністю в Україні! Це масштабне національне завдання. І скажу відверто: щоб виконати це завдання швидше та якісніше, держава потребуватиме допомоги. Я прошу наших волонтерів допомогти державі із цим. Прошу вже зараз вивчати досвід, який є у світі щодо економічної та соціальної інтеграції, реабілітації ветеранів, щодо відповідних державних і муніципальних змін у країнах світу. Щоб Україна, наша держава перемоги, змогла спрямувати все найкраще в наших воїнах у найкраще для України. Пані та панове! Я прошу вас зараз подякувати всім українським волонтерам, кожному й кожній за цю надзвичайну силу, за надійність, за історичний внесок у захист української свободи, у захист нашого життя, у захист нашої незалежності. Ми вам вдячні! І десятий пункт політики героїв, який пропоную до обговорення при створенні Української доктрини, – це культура героїв. Меморіалізація війни та досвіду нашої перемоги. Створення пантеону Героїв та Національного військового кладовища. Створення Національного музею російсько-української війни та системи локальних музеїв, які вшанують памʼять про війну та збережуть досвід перемоги для наступних поколінь українського народу. Творче осмислення досвіду війни, експорт досвіду нашої перемоги засобами культури. Створення офіційної історії війни, визначення національного канону інтерпретації війни з Росією – учасників війни, ключових подій війни, етапів війни, російських злочинів війни та здобутків нашого, українського спротиву. Нова культурна політика щодо наших героїв різних часів, які боролися за свободу й незалежність України, та перепоховання в Україні всіх тих наших героїв, які поховані за кордоном. Це дуже важливо. Україна перемоги сприятиме всім формам розвитку культури героїв в Україні. І я так докладно зупинився на політиці героїв для України перемоги, бо будь-яка неефективність цієї політики позбавлятиме морального сенсу все інше, що відбуватиметься в нашій державі. Ми маємо зробити нашу політику героїв максимально ефективною! Безпосередньо із цим пов’язана політика справедливості в Україні. Справедливість – це вимога номер один як усіх у нашій державі до внутрішнього життя, так і нашої держави до світу. І почну з внутрішньої справедливості. Днями Дніпровський районний суд міста Києва ухвалив вирок у справі про жорстокий напад на Катерину Гандзюк. 31 липня 2018 року нападники облили Катерину концентрованою сірчаною кислотою. Від страшних опіків вона померла у лікарні 4 листопада 18-го року. Вічна їй памʼять! У 19-му та 20-му роках були засуджені виконавці цього злочину. Зараз є вирок замовнику та співорганізатору нападу. Суд визнав їх винними та призначив покарання – 10 років позбавлення волі. Ми маємо говорити чесно: якби не рішучий тиск та постійна увага громадянського суспільства та друзів Катерини, якби не акції різного характеру, акції протесту та заклики покарати замовників злочину, справедливість була б знищена ще на початку. На це й розраховували злочинці. Вони були впевнені, як завжди, у безкарності. Я вдячний усім, хто боровся за справедливість у цій справі, усім, хто працював належним чином, щоб були законні вироки. Але це мало відбутись і без громадського тиску! Усі ми бачили нещодавно кейс уже колишнього голови Верховного Суду. Жадібність, яка дискредитує судову інституцію. Та людину, яка своєю поведінкою сіє в Україні розпач, приниження, гнів. Причому сіє з найвищої судової інстанції. Можна навести й інші приклади несправедливості, які обурюють та просто демотивують, зокрема демотивують наших воїнів. Люди віддають найцінніше – своє життя, своє здоров’я заради держави. І державні інституції, зокрема судові, правоохоронні, повинні пройти таку трансформацію, яка убезпечить наше суспільство від несправедливості. Рада національної безпеки і оборони України запропонувала посилити відповідальність суддів та інших працівників органів судової влади за злочини у сфері правосуддя та корупції. Пропонуємо зробити більш жорсткими й правила перевірки доброчесності суддів, зокрема з використанням детектора брехні, поліграфа. Маємо надати й нового, вагомого значення суду присяжних як одному з елементів народовладдя у державі. І щодо всього цього вже готуються, я знаю, відповідні законодавчі ініціативи. Я вас дуже прошу, шановна Верховна Радо України, шановні депутати, підтримати цей запит на справедливість. Зараз, коли будемо визначати параметри нашої Української доктрини й трансформації нашої держави, ми маємо розглядати політику справедливості на одному рівні з політикою української перемоги, з політикою безпеки та з політикою наших героїв. Справедливість – це такий суспільний лад, за якого людині хочеться жити в країні, бо людина відчуває, що її життя, її здоровʼя, її праця, гідність, прагнення до щастя, її сімʼя та майбутнє надійно захищені правом і чесним правосуддям у розумні строки, яке реально діє. Відчуття справедливості в Україні має бути найсильнішим у Європі! І буде! Ми повинні це зробити. Так, це амбітна мета, але Україна вміє робити амбітне буденним. Ми маємо знайти всі необхідні системні рішення, щоб задовольнити українську спраглість за справедливістю. Тепер щодо справедливості іншої – у зв’язку з російсько-українською війною. Питання правосуддя щодо війни та геноцидної політики ніколи не буває простим. Але в цьому випадку з російською агресією проти нашої свободи що більше буде складнощів і вагань світу стосовно справедливості для України та українців, то більшими, на жаль, можуть стати реваншистські настрої в різних частинах світу. Невідворотність покарання – це один з основних інструментів обмеження злочинності. Так само як він здатен ефективно працювати в межах національних юрисдикцій, він працюватиме і в глобальних відносинах. Усі російські вбивці, терористи й кати повинні відповідати за скоєне проти українців і українок. Політичне та військове керівництво Росії не має уникнути правосуддя через те, що в них нібито є імунітет як у керівників держави. Вони не керівники держави, вони бандити, які захопили контроль над державними інституціями Росії, і вони абсолютно знахабніли від цієї безкарності та почали тероризувати світ. Кожен політичний бандит ставить себе поза межі будь-яких звичних міжнародних відносин. І кожен актив, який належить державі-терористу чи будь-яким особам із кола Президента Російської Федерації, які повʼязані з чинною в Росії системою панування, повинен піти на компенсацію збитків тим, для кого вся ця війна, для кого агресивність цього панування обернулися спаленими містами й селами, втратою рідних і близьких. Я вдячний усім у світі, хто сприймає російське політичне та військове керівництво саме так – як осіб, які повинні закінчити свої кар’єри на лаві підсудних у Гаазі. А російські активи – як такі, що мають бути заморожені, конфісковані та спрямовані на компенсацію збитків від російської агресії. Україна зробить усе можливе, щоб Спеціальний трибунал щодо злочину агресії Росії проти нашої держави був створений і запрацював реально – зі злочинцями на лаві підсудних. Я хочу подякувати Міжнародному кримінальному суду за таку рішучість, яка й необхідна для захисту міжнародного права та людяності. Настане час, коли міжнародні ордери на арешт російських керівників та їхніх спільників будуть не сенсацією, а просто звичним робочим інструментом глобального правосуддя. Бо якщо цього не буде, інші потенційні агресори та інші держави-терористи відчуватимуть ту ж безкарність, що й Росія. І наша, українська місія полягає, зокрема, в тому, щоб створити цей історичний прецедент відповідальності агресора за все скоєне на війні. Частиною справедливості є й правдиве ставлення світу до нашої війни за свободу та незалежність, а також до інших сторінок нашої історії, які були спотворені раніше тією чи іншою формою тоталітарного зла. Гідне вшанування пам’яті всіх жертв Голодомору – геноциду українського народу, а також усіх жертв депортації кримськотатарського народу, усіх жертв Голокосту є обов’язком Української держави. Шановні присутні! Я прошу подякувати зараз усім українським і міжнародним журналістам, усім нашим українським та іноземним історикам, які поширюють правду про цю агресію, про війну Росії проти України, про наше життя та про справедливість для наших людей. Дякую вам! Дорогі українці, дорогі українки! П’ятий орієнтир для Української доктрини, який я хотів би запропонувати сьогодні до обговорення, це трансформація за десять років. Ми маємо пройти за цей час такий шлях, який інші народи долали десятиліттями, і це правда. Україна перемоги матиме особливу увагу, особливу довіру світу, і кожен прояв такої уваги й довіри маємо спрямувати на розвиток України та всіх аспектів життя в нашій державі. Перше. Конкретна мета для ВВП України – трильйон доларів. Так, це дуже висока планка, і має начебто нереальний вигляд, але потенціал України здатний це забезпечити. Друге. Україна перемоги відмовиться від ідеї, ніби праця українців і українок має бути дешевою, бо нібито дешевизна праці наших людей була конкурентною перевагою України. Ми ставимо собі за мету досягти такого рівня оплати праці, який можна було б визначити за формулою «сусіди у Євросоюзі плюс 30%». Це мета, справедлива мета, за цю війну. Україна перемоги зробить ставку передусім на кваліфіковану працю. А отже, на освіту. Уряд України та команда віце-прем’єр-міністра з інновацій Федорова розробляє зараз програму серйозного осучаснення української освіти та стимулювання розвитку науки в Україні. Вона дуже детальна ця програма, заслуговує на увагу, і в ній – багато рішень, які заслуговують на обговорення та – у разі погодження нашою державою, погодження нацією – на реалізацію. Освітній розділ Української доктрини має бути максимально пропрацьований – кожен етап освітнього процесу, усі елементи, які важливі для освіти в Україні. Нація, яка хоче бути лідером, робить освіту лідером. І робить освіту чесною. Ми маємо чесно сказати й те, що в сучасному світі мовою глобальної співпраці є англійська мова. І це правда. Це мова глобального бізнесу, глобальної науки та глобального спілкування. Україна майбутнього, Україна перемоги потребує поширення англійської мови, щоб українські інтереси поширилися світом і наші люди здобували нові глобальні можливості для себе й для України. До речі, саме сьогодні я вніс у Верховну Раду України відповідну законодавчу ініціативу щодо англійської мови в Україні. Третє. Ми маємо надзавдання – повернути додому якнайбільшу кількість наших людей, які виїхали за межі держави. Отже, Україна перемоги потребує якнайбільшої кількості нових робочих місць, які будуть привабливими для наших людей, дадуть змогу жити в Україні достойніше, ніж в інших країнах. Трансформація кожної галузі економіки, будь-якої соціальної практики та всіх сфер державного управління повинна відповідати на питання: скільки нових робочих місць дасть Україні конкретне рішення, конкретна ініціатива. Четверте. Україна потребує нової політики підтримки батьківства й дитинства. Друга й третя дитина в сім’ї – це щастя, а не обмеження можливостей, і саме на таке щастя має працювати державна політика. Україна підтримуватиме батьківство на всіх етапах. Україна поважатиме кожну сім’ю, робитиме все, щоб саме сімейне виховання дітей було визначальною рисою виховання дітей в Україні. Наша країна – не для інтернатів. Пʼяте. Українська «Дія» стала глобальним прикладом соціального прогресу. Ми зробили її тоді, коли ніхто не вірив, що такий проект розвитку можливостей громадян і всієї держави може вдатися. Але ми це зробили. Понад 19 мільйонів користувачів у застосунку. Я вас вітаю. І абсолютна корисність «Дії». Зараз українська «Дія» стає експортним продуктом нашої держави – ми навчаємо інші народи цифровізації на основі наших цифровізованих послуг, на основі нашої «Дії». І ми створимо ще одну систему – українську «Мрію». Такий спеціальний застосунок, який підтримуватиме все, що стосується батьків та дитини. Послуги, які потрібні батькам, які потрібні дитині. Розвиток та освіта. Безпека й контакт із державою. «Мрія» допоможе отримати рівний доступ до знань із будь-якого куточка світу, а використання штучного інтелекту допоможе кожній дитині будувати свою унікальну освітню траєкторію заради успіху. Команда цифрової трансформації України представить цю нашу «Мрію» восени. Шосте. Захищати бізнес так само важливо, як захищати працівника й працю. Щоб зробити реальністю показники добробуту та розвитку економіки, які є мрією, Україна перемоги має бути країною бізнесу та країною праці. Так само, як зараз мільйони наших людей у єдності воюють і працюють заради нашої перемоги, ми маємо після перемоги у єдності працювати заради того, щоб Україна була серед світових економічних лідерів. Економічне лідерство дає безпеку. Кожен, хто створює нові робочі місця в Україні, створює основу для економічного лідерства України. Україна перемоги захищатиме можливість кожної людини працювати стільки й так, як людина сама забажає. Ми потребуємо осучаснення законодавства про працю. Сьоме. Україні перемоги потрібен новий раціональний податковий договір між державою та суспільством і реальна легалізація майна. Я є прихильником зниження податків. Але зараз, у час такої війни й очевидної залежності України від співпраці з фінансовими донорами, ми не можемо дозволити собі знижувати податки. Та коли Україна перемоги сама ставатиме донором для світу, наш рівень можливостей буде вищим. Знижені податки мають означати підвищену податкову сумлінність. Цифровізація дає колосальні можливості спрощувати відносини в галузі податків, митниці та всіх інших, де є зустріч або будь-який контакт між громадянином та посадовцем, між бізнесменом і чиновником. Наша мета – це податкова без податківців, митниця без митників. Автоматичні цифрові процедури. Восьме. Трансформація – це більше, ніж відбудова. Звичайно, Україна перемоги стане найбільшим у Європі будівельним майданчиком. Нам потрібно відбудувати сотні міст і сіл, тисячі об’єктів інфраструктури, сотні тисяч будинків. Це дасть свій поштовх економіці. Але головне – дещо інше. Маємо забути про своє минуле як експортера сировини. Україна перемоги – це країна товарів із високою доданою вартістю. Це країна, у якій регуляції дають змогу розвивати будь-які бізнеси, що є новаторами у своїх галузях, у своїх напрямах, і в якій захищена інтелектуальна власність. Україна перемоги – це країна, яка експортує безпеки, послуг, досвіду, культури та загалом результатів інтелектуальної діяльності, технологічних продуктів більше, ніж будь-якої сировини. Девʼяте. Україна перемоги – це країна, у якій нікого не назвеш олігархом, бо всі економічні суб’єкти рівні перед законом. Україна зацікавлена у нових технологічних бізнесах, які важитимуть на світовому ринку більше, ніж будь-який старий сировинний бізнес. І об’єктивно ми маємо природну перевагу, і це – запаси наших природних ресурсів. Зокрема, особливо цінних для сучасних індустрій металів та мінералів, як літій і графіт. Але металургія в Україні перемоги має бути «зеленою» – щоб відповідати сучасним екологічним стандартам Євросоюзу, і орієнтованою не на експорт сировини. Ми будемо розвивати співпрацю та економічні відносини з усіма глобальними гравцями, зокрема з Індією, Африкою, Латинською Америкою, арабським світом, з Китаєм, з усіма. Десяте. Наш енергетичний потенціал дозволяє Україні перемоги бути одним із гарантів енергетичної безпеки Європи. Наша генерація, зокрема атомна, потрібна всьому континенту. Але хотів би, щоб ми підтримали наших енергетиків, подякували за цю зиму. Дуже дякую! Масовий пріоритет у нашій країні – «зелена» генерація та масштабні можливості накопичення енергії. Маємо зробити «зелений» енергетичний потенціал України потенціалом реального масового заробітку для наших людей. Одинадцяте. Україна перемоги – це держава, яка реалізувала пенсійну реформу, – і дуже цього хочеться, і нам це потрібно, – і гарантувала всім, хто працює сьогодні, гідну підтримку в майбутньому. Лише наявної солідарної пенсійної системи недостатньо, і ви це знаєте, і це відчуває абсолютна більшість наших українських пенсіонерів. І я вас дуже прошу, шановні народні депутати, реалізувати все це. Реалізувати мрію українців. Україна перемоги робитиме все, щоб у наших людей старшого віку, які вже на пенсії, був вищий рівень життя. Україна перемоги робитиме все, щоб у тих, хто працює сьогодні, була справді забезпечена старість. Дванадцяте. Українська культура – це експортна галузь. І це галузь, яка генерує постійну й значну увагу світу до України перемоги. Україні перемоги потрібен саме такий погляд на галузь культури. Зараз культурна сфера потребує щонайменше відсотка ВВП на рік – як базового рівня для виживання. Але зрозуміло, що галузь має й мусить бути більш амбітною. Українська сміливість справді пробудила колосальний інтерес людей із різних країн до нас із вами, до українців, до наших міста і сіл України. Кожен такий інтерес – це можливості. Україна потребує нової політики захисту публічного простору в містах і громадах, який може використовуватися як культурний простір або зберігає ту чи іншу історичну цінність. Україна потребує нової музейної та меморіальної політики. У нас цілі покоління української величі, на жаль, залишаються без музейного вираження. При цьому наявні музеї не відповідають духу та стандартам сучасної музейної справи. Україна потребує нової політики книг та книговидавництва, написання та читання, перекладів для України іноземних книг та поширення у світі української мови, української книги. Підтримки книгарень. Аудіокниги. Сервіси цифрової передплати. Переосмислення наших українських бібліотек. Фактично ми маємо забезпечити очевидне щорічне зростання кількості книг українців, книг для українців, книг українців для всього світу. Україна потребує нової політики кіно й підтримки кіновиробництва. Українці мають робити фільми, і світ має робити фільми про Україну і в Україні. Всі ми знаємо, які рішення для цього потрібні. Тринадцяте. Україна потребує нової політики територій. Для кожного звільненого від російської окупації регіону потрібна своя, дуже детальна й водночас цілісна, візіонерська політика трансформації. Новий вільний український Крим – який він? Чи зможе він стати новою Каліфорнією у Європі, місцем, яке приваблює таланти? З кластером сучасних технологічних компаній. IT, креативних індустрій та справді сучасної сфери гостинності. Кримом, який працює цілий рік, а не три місяці. Новий вільний Донбас – який він? Чи буде він індустріальним? Нове вільне українське Приазов’я. Що саме приваблюватиме людей їхати жити на цю частину нашої прекрасної країни? Херсон і Краматорськ, Запоріжжя й Купʼянськ, Мелітополь і Маріуполь… Яким буде нове життя в цих містах України, містах перемоги? І це – дуже серйозні питання, і ми повинні мати відповідь на них та відповідати разом. Для кожного нашого регіону, для кожного нашого міста, для кожної нашої громади потрібна своя візія. Очевидно, Одеса – не тільки глобально важливий порт. Очевидно, Харків – не тільки форпост свободи на східному кордоні Європи. Очевидно. Але Одеса й Харків заслуговують бути серед європейських лідерів, і Україна перемоги потребує нової політики заради таких міст, заради всіх наших міст, заради Харкова. Нової політики заради Одеси. Очевидно, Харків буде форпостом свободи та сили на східному кордоні Європи. Але завдяки чому Харків буде серед міст – європейських лідерів? Очевидно, що Дніпро, Львів, Ужгород, Київ та інші українські міста за час цієї війни отримали не лише нові проблеми, а й нові можливості. Як держава може допомогти містам ці можливості реалізувати? Це дуже важливо. Я прошу всіх бути дуже конкретними в дискусії про трансформацію України. Чотирнадцяте. Внутрішня безпека. Російська агресія показала, які безпекові стандарти потрібні для життя. Доступність укриттів – максимальна. Школа – з укриттям. Лікарня – з укриттям. Будинки – з укриттям. Українці довірятимуть конкретним речам, які дають конкретну безпеку. В Україні з дитинства мають навчатися безпеки. Такий сусід. Так і є. Кожен дорослий українець має знати базові речі про надання першої домедичної допомоги. Фізична культура та спортивне виховання – це не розвага сьогодні, це одна з основ безпеки. Бо це – здоров’я людини, здоров’я нації, міцність українців і українок. Головне – дати можливості. Активні парки для активних людей. Більше можливостей для дітей. Різні пропозиції. Втілення дуже конкретних програм. Маємо врегулювати питання про зброю, яка є й буде на руках у наших людей. Це факт. Питання суперечливе для нашого суспільства, як і будь-якого іншого демократичного суспільства. Але відповідь має бути відображена в Українській доктрині. У дуже конкретних речах. Розмінування. Це один із наймасштабніших викликів для України. Але ми знаємо, що потрібно робити. Світ має технології. Українські потреби – наші партнери все це знають. І хоч часто говорять, що розмінування всієї території України, яка, на жаль, забруднена російськими мінами, триватиме десятиліття, ми знаємо, що є можливість зробити це швидше – за роки. Повсякденна безпека. Звичайно, у суспільстві абсолютно різні погляди на використання камер спостереження на вулицях і дорогах, на автоматичні аналітичні можливості систем спостереження. Але очевидно, що вони дадуть змогу зменшити рівень порушень та злочинності, смертей на дорогах та інцидентів на вулицях. Це потрібно. Протидія домашньому насильству. Важливий напрям, у якому, на жаль, фіксується збільшення випадків домашнього насильства, і особливо в цей час. Міністр внутрішніх справ Клименко та його команда детально опрацьовують кожен із таких напрямів щодо внутрішньої безпеки та, я впевнений, готові представити суспільству свої пропозиції для національного обговорення. І нарешті – п’ятнадцятий пункт. Політика сусідства. Чому цей пункт останній серед орієнтирів, які я хочу сьогодні запропонувати? Бо міцне сусідство завжди є результатом дуже різних, дуже глибоких речей. Фактично успішним сусідством ми можемо підсумувати будь-які інші наші успіхи у своїй країні, у своєму регіоні та в глобальних відносинах. Економіка та культура. Оборона й безпека. Транспорт і зв’язок. Освіта та ставлення до історії. Взаємодія між державами та взаємодія між нами, між людьми… Усе це визначає якість сусідства. Визначає, чи є розуміння між сусідами. Польща, Румунія, Молдова, Словаччина, Угорщина. Наші сусіди по Чорноморському регіону – Болгарія, Туреччина, Грузія. Відносини з кожним із них потребують окремої та детальної презентації досягнутого й можливостей, наявних викликів та перспектив. Але що їх усіх для нас об’єднує? Вони так само, як і ми, прагнуть жити в мирі, на своїй землі. Як вони зараз допомагають нам захищати свободу, так і Україна завжди допомагатиме їм захищати їхнє життя. Мир завжди пануватиме в нашому регіоні, у нашій Європі. Мир, який буде сумою безпеки та свободи, які нам належить встановити. Для нової України! України – переможниці. Переможниці. Це факт. Слава Україні!</p>
  <div class="source"><a href="https://www.president.gov.ua/news/ukrayina-peremogi-bude-krayinoyu-gidnoyu-svoyih-geroyiv-vist-83869">https://www.president.gov.ua/news/ukrayina-peremogi-bude-krayinoyu-gidnoyu-svoyih-geroyiv-vist-83869</a></div>
</article>


<article>
  <h2>Росія та її спільники повинні відчувати, що ціна їхнього терору для них лише збільшуватиметься – звернення Президента України</h2>
  <div class="badges"><span class="chip">UK</span> <span class="chip">2023-06-28</span></div>
  <p>Дорогі українці, українки! Передусім – щодо вчорашнього російського удару по Краматорську. Сьогодні весь день тривали роботи на місці теракту. На жаль, кількість загиблих збільшилась. Російські ракети забрали життя 11 наших людей, серед них – три дитини. Мої співчуття рідним. Травмовані та поранені понад 60 людей. Сьогодні працівники Служби безпеки України разом зі спецпризначенцями поліції затримала особу, яка скоригувала цей удар терористів. Просто по кафе в Краматорську, по популярній піцерії. Пошкоджено сусідні будинки, магазини, заправку. Звичайне місто, звичайне життя. Під завалами досі можуть перебувати люди. Кожен, хто допомагає російським терористам знищувати життя, заслуговує на максимальне покарання. І це стосується не лише якихось там колаборантів. Про них усе ясно. Це люди без людяності. Кожен у світі, хто не розуміє, що не можна бути спільником держави-терориста, повинен за це відповідати перед усією міжнародною спільнотою. Корегувальник проходить за статтею про державну зраду. Можливе покарання – включно з довічним. Спільники держави-терориста повинні розглядатися як зрадники людства й людяності. Ми продовжимо нашу роботу заради посилення міжнародних санкцій проти Росії та її спільників. Вони повинні відчувати, що ціна їхнього терору для них лише збільшуватиметься. І ми продовжимо нашу глобальну юридичну роботу, щоб міжнародні інструменти так чи інакше спрацювали для покарання всіх російських терористів і самої держави-агресора. Сьогодні у зверненні до Верховної Ради України з нагоди Дня Конституції я говорив, зокрема, про справедливість. Про внутрішню справедливість – те, що стосується відповідальності за порушення права в Україні. І про справедливість у зв’язку з російсько-українською війною – про відповідальність Росії за злочини війни. Політика справедливості буде однією з основ Української доктрини – фундаментального документа, який визначатиме курс нашої держави на десятиліття. Такий документ нам потрібен. Усі в Україні, усі наші сусіди, усі у світі мають знати, якою є наша національна мета і що ми бачимо закінченням цієї війни, як ми збираємося жити після цієї війни. Щоб там не намагалися робити окупанти проти нас і до якого б терору вони не вдавалися, їм не вдасться зламати Україну. Їм не вдасться збити нас зі шляху, який веде окупантів до відповідальності за все зроблене проти нас та який веде нас до нашої гарантованої безпеки й міцної свободи. Україна та всі у світі, хто стоїть разом із нами на захисті свободи, стоятимуть і на захисті справедливості. Справедливості для всіх, чиї життя забрав російський терор, чию долю зламала російська війна. Вічна пам’ять усім нашим людям, усім українським дітям, які були вбиті російськими нелюдами! Хочу зараз коротко прозвітувати про день. Були з візитом президенти Литви та Польщі – Гітанас Наусєда та Анджей Дуда. Дуже вчасний і корисний візит – напередодні Вільнюса. Формат переговорів – і спільний, і двосторонній. Зброя для України. До речі, дякую, Гітанасе, пане Президенте, за рішення закупити й передати Україні системи NASAMS, це дуже потрібно. Обговорили спільні політичні виклики – і загалом у регіоні, і між нашими країнами. Звичайно, говорили й про початок переговорів про членство України у Євросоюзі, що очікуємо цьогоріч. Зустрівся з головним майстер-сержантом 47-ї окремої механізованої бригади «Маґура» Валерієм Маркусом. Говорили з ним про війну, про наших воїнів, про нашу оборону. Обговорили, зокрема, й реформу обліку у військових структурах. Менше паперів та бюрократії, більше цифровізації. Обговорили реформу сержантського корпусу. Хороша розмова. Дякую за шеврони! Сьогодні, у День Конституції України, я мав честь нагородити наших воїнів і передати державні нагороди рідним наших героїв. Дуже емоційно, дуже почесно. Пишаюся нашими воїнами! Вдячний за все і за врятоване життя України! Вітаю всіх із Днем Конституції та, головне, бажаю нам усім, кожному й кожній у нашій державі, лише примножувати волю, славу й незалежність України! І так буде! Вітаю також усіх мусульман України та світу із початком свята Курбан-Байрам. Хай усі ми здобудемо мир для своєї країни, для своїх країн, для своїх дітей. Чесний і справедливий мир. Дякую всім, хто воює й працює заради України! Я дякую кожному й кожній, хто зараз у боях, на бойових постах і позиціях. Дякую, воїни, за нове просування вперед! Слава Україні!</p>
  <div class="source"><a href="https://www.president.gov.ua/news/rosiya-ta-yiyi-spilniki-povinni-vidchuvati-sho-cina-yihnogo-83897">https://www.president.gov.ua/news/rosiya-ta-yiyi-spilniki-povinni-vidchuvati-sho-cina-yihnogo-83897</a></div>
</article>


<article>
  <h2>Це історичний час, щоб почати переговори про членство України у Євросоюзі – виступ Президента Володимира Зеленського на засіданні Європейської ради</h2>
  <div class="badges"><span class="chip">UK</span> <span class="chip">2023-06-29</span></div>
  <p>Дорогий Шарлю, дорогі колеги! Дуже дякую! Вітаю всіх вас, дякую за запрошення! Цей тиждень я почав поїздкою на фронт у дві наші області – Донецьку та Запорізьку. Там зараз зосереджено найбільше бойових операцій – як наступальних, так і оборонних. Висока інтенсивність боїв, найвищий героїзм наших людей! Наші воїни – абсолютні молодці, і я пишаюся ними, кожним і кожною, хто зараз на позиціях, хто відбиває російські штурми та знищує російських терористів. Нам вдається звільняти від окупантів нашу землю та людей, і це найголовніше. Що успішнішими зараз будуть наші воїни, то надовше Росія перестане бути небезпечною і для України, і для всієї нашої Європи. Історія демонструє, що невдалі агресії завжди роблять диктатури слабкими. Власне це ми зараз і бачимо у Росії – бачимо таку потрібну нам їхню слабкість. Що слабшою буде Росія та що більше її господарі боятимуться заколотів і бунтів, то більше вони боятимуться дратувати нас із вами. Слабкість Росії зробить її безпечною для інших, а її поразка подолає проблему цієї війни. Дорогі колеги, партнери! Я вдячний усім вам, хто допомагає нашій обороні від російської агресії! Дякую за кожну надану нам систему ППО – вони справді рятують життя. Це правда. Дякую за європейську ініціативу щодо мільйона снарядів для України, за нашу танкову коаліцію та за всі оборонні пакети, які були надані нашій державі. Це все – справді історична співпраця для захисту Європи. Зокрема, Україна вдячна Литві та Польщі, і ми не дозволимо Росії чи її терористичним групам навіть пробувати ламати з території Білорусі безпеку литовського та польського народів. Для України безпека партнерів – це й наша безпека. Учора з візитом в Україні були пан Президент Литви Наусєда та пан Президент Польщі Дуда, і ми з ними обмінялися оцінками ситуації на території Білорусі та наявних викликів. Позиція України абсолютно чітка: будь-яка спроба шантажувати Європу, будь-яка спроба щось утнути проти Європи має сприйматися однаково всією Європою. Якщо хтось десь загрожуватиме тому чи іншому народу Європи, то це абсолютно природно – вступитися за цей народ і ліквідувати загрозу. Іще одна річ, про яку важливо сказати сьогодні саме в безпековому контексті, – це санкції. Я вдячний за нещодавно ухвалений одинадцятий санкційний пакет Євросоюзу, який продовжує справедливу політику тиску на всіх, хто робить можливими агресію й терор. Важливо не зупинятись у санкціях. Що менше буде пауз, то менше Росія адаптується до тиску на неї та менше придумає, як обходити санкції. Дякую, що 11-й санкційний пакет приділяє увагу намаганням Росії обійти санкції через треті країни, і таку увагу варто посилити у 12-му санкційному пакеті ЄС. На жаль, багато ракет, які російські терористи застосовують зараз проти життя в Україні, були вироблені нещодавно та містять критичні компоненти, які зроблені компаніями вільного світу. З цим не можна миритися. Маємо разом повністю зупинити використання Росією технологій вільного світу заради агресії проти свободи. Не можна терпіти й того, що Росія робить із нашою Запорізькою атомною станцією. Нагадаю, що це найбільша у Європі АЕС. Російські терористи її замінували. У нас є конкретна інформація від нашої розвідки, і ми представили її, зокрема, дипломатам європейських країн. Як і, до речі, інформацію про використання Росією іноземних компонентів для виробництва ракет. Російська атомна галузь заслуговує санкцій у відповідь на російський радіаційний шантаж. Дорогі колеги! Завтра завершується шведське головування в ЄС, і я хочу подякувати Швеції та особисто пану Прем’єр-міністру Крістерссону за ефективну роботу. За ці півроку Європа стала сильнішою. Я в цьому впевнений. Від імені всіх українців я хочу подякувати вам, шановні лідери, і тобі, Шарлю, тобі, Урсуло, тобі, Роберто, за ухвалення надзвичайно важливих економічних і політичних рішень, які допомагають нам захищати свободу та Європу. На жаль, є речі, які не допомагають нам. Але якщо солідарність і надалі працюватиме, якщо нашу безпекову та економічну співпрацю не ламатимуть штучні й незаконні обмеження, якщо довгострокові та принципові рішення Європи й надалі даватимуть сигнали світу, що Європа вірить у мир, то ця війна точно не затягнеться. Зокрема, я вдячний за продовження ще на рік нашої вільної торгівлі з Європою, нашого транзиту. Кожен прояв солідарності, кожен прояв єдності зараз – рятівний. Я вдячний за пропозицію довготривалого фінансового інструменту Євросоюзу обсягом 50 мільярдів євро, про яку оголосила пані Президентка Єврокомісії фон дер Ляєн. І якщо цю пропозицію затвердять, це буде правильний сигнал, що Європа вірить у мир, вірить в Україну. Дуже важливо, що Європарламент завжди дає принципові оцінки тому, що відбувається, і одразу засудив російський теракт на Каховській гідроелектростанції. Цей теракт призвів до найбільшого за десятиліття екоциду у Європі, і винні в ньому мають відповідати. Важливо, щоб і Європейська рада засудила жахливий російський теракт та екоцид на Каховській ГЕС. Зауважу: якщо потужної реакції європейських лідерів і країн на російський злочин на Каховській ГЕС не буде, то це може додати нахабності російським терористам щодо Запорізької АЕС. І в будь-якому разі це деструктивно, коли Росія використовує АЕС для радіаційного шантажу й водночас обговорює з країнами – членами ЄС будівництво нових атомних блоків. Як можна довіряти терористу будівництво атомних блоків? Вибачте, але це риторичне питання. І на завершення кілька думок про наступні півроку для Європи. Вважаю символічним, що цієї суботи, у перший день головування Іспанії в ЄС, на моє запрошення Україну відвідає з візитом пан Прем’єр-міністр Іспанії Санчес. Уперше початок головування країни в ЄС буде підкреслено візитом в Україну. І це дуже багато говорить про те, якими важливими для нашої Європи будуть ці півроку. Це історичний час, щоб почати переговори про членство України у Євросоюзі. Європа цінностей, вільна й сильна Європа, Європа миру немислима без України. Ми готові до початку переговорів про членство, і наш прогрес у виконанні рекомендацій Єврокомісії варто зафіксувати. Україна налаштована якнайшвидше підготуватися до початку перегорів про членство, і ми це зробимо. Мир не має альтернатив. Отже, максимальна єдність у Європі не має альтернатив. Дякую вам за увагу! Дякую за підтримку, друзі! Слава Україні!</p>
  <div class="source"><a href="https://www.president.gov.ua/news/ce-istorichnij-chas-shob-pochati-peregovori-pro-chlenstvo-uk-83925">https://www.president.gov.ua/news/ce-istorichnij-chas-shob-pochati-peregovori-pro-chlenstvo-uk-83925</a></div>
</article>


<article>
  <h2>Президент Володимир Зеленський на церемонії вручення премії Chatham House 2022: Ця відзнака для України – ще один доказ того, що світ вірить в нашу державу, українців і в нашу перемогу</h2>
  <div class="badges"><span class="chip">UK</span> <span class="chip">2023-06-29</span></div>
  <p>Дорогі друзі! Вдячний за вашу увагу до України та за вашу повагу до України. Українські воїни, весь наш прекрасний народ справді заслуговують найвищих відзнак. Мільйони наших людей воюють і працюють заради нашої свободи, спільної з вами свободи, не лише української, а всіх вільних націй. Я впевнений: ми збережемо свободу. І ваша відзнака, зокрема… Відзнака Chatham House для України – це ще один доказ, що світ вірить в Україну, вірить в українців, вірить у нашу перемогу. Пані та панове! Тисячі й тисячі наших воїнів відзначились у боях проти окупантів. Сьогодні мої помічники підготували три нові укази про відзначення державними нагородами наших героїв. Одразу 419 наших воїнів, чоловіків і жінок, які ціною своєї крові, болю, втрати побратимів воюють за свободу. Я хочу, щоб ви знали: щодня ми маємо успіхи на передовій завдяки нашим героїчним воїнам та, звичайно, завдяки підтримці наших партнерів. І Сполучене Королівство є одним з очевидних лідерів підтримки. Дуже дякую! Щодня наші воїни відбивають російські штурми, крок за кроком звільняють нашу землю і людей, щодня ми робимо російську тиранію слабшою – такою, якою вона й має бути, щоб наш світ був у безпеці. За час повномасштабної війни вже понад 49 тисяч наших воїнів відзначені державними нагородами за хоробрість у боях. 245 воїнам присвоєно звання Героя України. Уявіть, які інтенсивні бої відбуваються та які сильні наші люди! Така кількість заслужених нагород за особливу відвагу й сміливість відображає справді масову відвагу та сміливість українців. Будь ласка, завжди підтримуйте наших людей – вони на це заслуговують. І я вірю, що вже дуже скоро може настати день, коли український внесок у глобальну свободу та міцність нашого народу будуть відзначені юридичним визнанням нашої держави союзницею вашої держави та всіх вільних націй, членів НАТО. Треба визнати чесно: мир у Європі – це Альянс. Щоб ніколи знову не повторилася агресія проти того чи іншого європейського народу і щоб ніколи знову не знадобилася така самопожертва воїнів, безпекові інституції, зокрема євроатлантичні інституції, мають реально захищати мир. І тепер це реально лише разом з Україною – вільною, сильною і, звичайно, в НАТО. Лише разом з нашими героями. Слава всім українським героям! Дякую вам за цей день! Дякую за підтримку! Дякую тобі, Сполучене Королівство! Слава Україні!</p>
  <div class="source"><a href="https://www.president.gov.ua/news/prezident-volodimir-zelenskij-na-ceremoniyi-vruchennya-premi-83937">https://www.president.gov.ua/news/prezident-volodimir-zelenskij-na-ceremoniyi-vruchennya-premi-83937</a></div>
</article>


<article>
  <h2>Протидія екоциду – це один із пунктів Української формули миру, і ми маємо реалізувати кожен її пункт – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-29</span></div>
  <p>Бажаю здоров’я, шановні українці! Закінчую день у Верховній Раді – зустріч із нашим спікером Русланом Стефанчуком. Працюємо. А тепер звіт за цей день, насичений день. Дуже довгий. Засідання Європейської ради – вже традиційно для України бути серед членів Євросоюзу. Порядок денний очевидний – наш захист у цій війні, наш шлях до перемоги, підтримка від наших партнерів, наша безпекова підтримка для них, для всієї нашої Європи. Україна впливає на силу Європи. Це факт. І цьогоріч настав час на основі цього та інших подібних фактів посилити єдність у Європі, зокрема початком переговорів про членство України у Євросоюзі. Зустріч із Майком Пенсом, 48-м віце-президентом США, сенатором… Американська підтримка для України життєво важлива – від усіх американців, кожної американської родини, усіх громадських сил США, усіх політичних лідерів, Конгресу – обох партій, звичайно, від Президента США Байдена. Дякую за цю підтримку! Обговорив із паном Пенсом нашу оборону, нашу взаємодію – від самого початку, з перших днів між українським і американським народами. Говорили про зброю, про можливості наших воїнів, про наші спільні цінності. Зустріч із членами Міжнародної робочої групи щодо екологічних наслідків війни – Грета Тунберг, Маргот Вальстрем та інші. Говорили передусім про російський теракт та екоцид на Каховській ГЕС і загалом про роботу нашої групи, яка займатиметься саме тими питаннями, які безпосередньо пов’язані з руйнівним впливом російської агресії на природу. Протидія екоциду – це один із пунктів Української формули миру, і ми маємо реалізувати кожен її пункт, усі аспекти миру. Розмова з Президентом Гватемали. Формула миру, наша співпраця з Латинською Америкою, допомога нам у розмінуванні, дуже важливо – у створенні трибуналу щодо російської агресії. Зустріч із представниками нашого бізнесу – дуже важлива, дуже змістовна. Я їм вдячний. Обговорили те, як стимулювати економічну активність зараз, в умовах війни. Говорили про те, як дати більше захисту бізнесу, більше взаємодії державі та бізнесу. Зараз перший пріоритет – це оборона, і це очевидно. Але й економіка – теж важливо. Я вдячний усім, хто працює заради України, українців, хто зберігає та створює нові робочі місця, хто сплачує податки і хто вже готується до нашого відновлення, до масштабної програми трансформації України, яку ми обов’язково реалізуємо після нашої перемоги. І, звичайно, – наші воїни, наш захист. Сьогодні у зверненні до спільноти Chatham House – це один із провідних світових, британських інтелектуальних центрів – я розказав про те, що підготовлені ще три нові укази, дуже важливі, про нагородження наших воїнів – 419 воїнів. Загалом за час повномасштабної війни державними нагородами вже відзначені понад 49 тисяч українців і українок! Я дякую кожному й кожній, хто захищає нашу державу! Дякую всім, хто зараз у бою, хто сьогодні теж дав нам найкращу новину – про просування вперед українських позицій. Слава вам, наші герої! Дякую всім у світі, хто нам реально допомагає! Слава Україні!</p>
  <div class="source"><a href="https://www.president.gov.ua/news/protidiya-ekocidu-ce-odin-iz-punktiv-ukrayinskoyi-formuli-mi-83941">https://www.president.gov.ua/news/protidiya-ekocidu-ce-odin-iz-punktiv-ukrayinskoyi-formuli-mi-83941</a></div>
</article>


<article>
  <h2>Україна й українці значно сильніші, ніж будь-хто думає про нас – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-06-30</span></div>
  <p>Бажаю здоровʼя, шановні українці, українки! Провів сьогодні засідання Ставки – тривале та дуже детальне щодо кількох питань. Доповідали Головком, командувачі – і щодо загальної оборонної ситуації, і щодо конкретних напрямків нашої оборони та наших наступальних дій. За цей день також маємо просування вперед на всіх напрямках наших активних дій. Розглянули на Ставці постачання боєприпасів для артилерії – для Сходу, для Півдня. І хоча вже на максимумі наша робота з партнерами заради снарядів для українських воїнів, зробимо її ще активнішою. Посилення нашої артилерії – очевидний пріоритет, і всі міжнародники отримали сьогодні додаткові завдання. Окремо розглянули ситуацію на півночі, зокрема на території Білорусі. Були доповіді нашої розвідки: ГУР, зовнішньої розвідки, розвідки прикордонників. Доповідь керівника СБУ. Дуже уважно аналізуємо кожен факт і будь-які перспективи по всіх напрямкам. Рішенням Ставки Головкому Залужному та генералу Наєву доручено посилити північний напрямок, щоб гарантувати спокій. Є відповідні терміни виконання. Дякую сьогодні Данії та особисто пані Премʼєр-міністру Метте Фредеріксен за новий оборонний пакет для України: снаряди для артилерії, ракети для ППО, техніка для розмінування… Дякую! Провів сьогодні й кілька змістовних підготовчих нарад – як щодо внутрішнього контексту в нашій державі, відповідних внутрішніх заходів, так і щодо міжнародних заходів. Починається надзвичайно важливий період зовнішньої політики. Це робота заради розширення миру через розширення наших безпекових можливостей, наших альянсів і співпраці. Наступні тижні будуть надзвичайно активними, і позиції нашої держави чітко визначені, усі наші посадовці знають, що робити. І ще одне. Сьогодні перша річниця звільнення Зміїного від російських окупантів. Це одна з найвагоміших наших перемог. Памʼятаєте? Минулого року навесні ніхто не очікував від України, що ми зможемо реалізувати, зокрема, і це фундаментальне оборонне завдання: дати безпеку Зміїному, а отже, значній частині Чорноморської акваторії. Але наші воїни це зробили. Російським терористам потрібен був Зміїний, щоб знищити весь Південь нашої країни, нашу прекрасну Одесу й інші міста. Наші воїни їх зупинили, вигнали зі Зміїного. Україна й українці значно сильніші, ніж будь-хто думає про нас. Іноді сильніші, ніж ми самі про себе звикли думати. Завдяки всьому тому, що нашим людям вдається робити в протистоянні російським терористам, ми відкриваємо для всього світу та й для самих себе нову українську силу – справжню українську силу. Силу, яку ми ніколи не втратимо і яка завжди буде опорою безпеки вільного світу. Я вдячний усім, хто звільнив Зміїний! ГУР разом з іншими складовими Сил оборони і безпеки нашої держави провели цю операцію. Головне управління розвідки та спецпідрозділ «Альфа» СБУ, Військово-Морські сили й армійська авіація Командування Сухопутних військ, авіація Повітряних сил і наші міцні прикордонники. Дякую! І завжди будемо памʼятати наших героїв, наших воїнів, які віддали своє життя заради цієї української перемоги. Із тих, чиї імена зараз можна назвати… Бійці ГУР: Руслан Попов, Герой України, капітан 1-го рангу; Олег Зайцев, Герой України, молодший лейтенант; Віталій Ігнатенко, Герой України, солдат. Бійці «Альфи» СБУ: Володимир Кисельов, Герой України, капітан; Олександр Крикуненко, Герой України, майор. Воїни Військово-Морських сил: Ігор Бедзай, Герой України, полковник; Михайло Заремба, майор; Сергій Мущицький, капітан; Юрій Пирог, штаб-сержант. Вічна памʼять! Вічна памʼять і слава всім, хто віддав своє життя, щоб жила наша прекрасна Україна! Слава Україні!</p>
  <div class="source"><a href="https://www.president.gov.ua/news/ukrayina-j-ukrayinci-znachno-silnishi-nizh-bud-hto-dumaye-pr-83973">https://www.president.gov.ua/news/ukrayina-j-ukrayinci-znachno-silnishi-nizh-bud-hto-dumaye-pr-83973</a></div>
</article>


<article>
  <h2>Усі, хто допомагатиме агресору, отримають відповідь України та всього світу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-01</span></div>
  <p>Бажаю здоров’я, шановні українці, шановні українки! Цей день ми завершуємо на Рівненщині – провів чергове виїзне засідання Ставки. Ключові питання безпеки у північних регіонах нашої держави, наші заходи на посилення безпеки. Все, що стосується і кордону, і наших сил ОСУВ «Північ», і українських стратегічних об’єктів – таких, як Рівненська атомна станція, на якій власне й відбулась Ставка. Були доповіді розвідки, Головкома, командувача «Півночі», керівника прикордонної служби, міністра внутрішніх справ, голови обласної державної адміністрації Рівненщини щодо соціальних питань і потреб людей. Також була доповідь керівника «Енергоатома» Котіна, директора Рівненської АЕС. Загалом детально пропрацювали не тільки все, що стосується фізичної безпеки наших стратегічних об’єктів та північних областей, а й таких чутливих питань, як кібербезпека. Дякую кожному й кожній у Рівненській області й тут, на Рівненській АЕС, та по всьому периметру нашого північного кордону, хто дбає про безпеку України та наших людей. Сьогодні ж опублікований черговий пакет санкцій України проти тих, хто допомагає Росії вести цю терористичну війну. Зокрема, є санкції проти майже 300 юридичних і майже 200 фізичних осіб. І це не лише громадяни Росії. Всі, хто у світі допомагатиме агресору, отримає відповідь України та всього світу. Сьогодні з візитом в Україні був Прем’єр-міністр Іспанії Санчес. Дуже символічно – у перший день початку іспанського головування в Раді Євросоюзу. Це однозначно свідчить про нову реальність. Наш спільний європейський дім завжди не можна було уявити повноцінним без України. І зараз же ми досягли й на політичному рівні того, що європейські справи без України вже не розглядаються. Цей візит пана Прем’єр-міністра Санчеса говорить і про пріоритети іспанського головування, і про нашу співпрацю. Я дякую тобі, Іспаніє, за підтримку – оборонну, політичну, економічну! Окремо хочу подякувати за повагу й допомогу нашим людям, які знайшли прихисток в Іспанії, рятуючись від бойових дій в Україні. Вірю, що скоро зможемо забезпечити всі необхідні умови, щоб наші люди поверталися додому, в Україну. До речі, підписали сьогодні з паном Прем’єр-міністром Санчесом спільну заяву щодо підтримки європейської та євроатлантичної перспективи України, і це вже 21-ша така заява, тобто більшість підтримала нашу перспективу, зокрема і в питанні про членство в Альянсі… Бельгія, Данія, наші друзі з Естонії, Італія, Ісландія, Іспанія, Канада, це Латвія, це Литва, Нідерланди, Німеччина, це Норвегія та Польща, Румунія, Словаччина, Словенія, Фінляндія, Франція, Чехія, Чорногорія та Швеція. Дякую всім вам! Вдячний і тим державам, із якими в нас поки немає подібних спільних підписаних заяв та декларацій, але які абсолютно чітко підтримують Україну на шляху в НАТО, а отже, підтримують наближення реального миру в усій Європі. Дякую! І ще одне. Сьогодні з’явилося повідомлення від Нацкомісії щодо енергетики та комунальних послуг про підвищення тарифів на воду. М’яко кажучи, ганебне рішення. Непрофесійне. Не погоджене з урядом. Ми не можемо і не будемо сприймати спокійно такі рішення. Уряду доручено представити рішення у відповідь. І вони будуть. Слава Україні!</p>
  <div class="source"><a href="https://www.president.gov.ua/news/usi-hto-dopomagatime-agresoru-otrimayut-vidpovid-ukrayini-ta-84005">https://www.president.gov.ua/news/usi-hto-dopomagatime-agresoru-otrimayut-vidpovid-ukrayini-ta-84005</a></div>
</article>


<article>
  <h2>Ніколи українські береги не терпітимуть окупанта – звернення Президента України</h2>
  <div class="badges"><span class="chip">UK</span> <span class="chip">2023-07-02</span></div>
  <p>Бажаю здоров’я, шановні українці, українки! Сьогодні – в Одесі, передусім для того, щоб привітати наших воїнів Військово-Морських сил Збройних Сил України з їхнім професійним днем. Привітати й подякувати за сміливість, за героїзм, за надзвичайно круті результати для України, які вони здобули та здобувають. Достатньо лише згадати, які амбіції були в Росії на початку повномасштабної агресії та які з тих амбіцій тепер на дні Чорного моря. Я дякую кожному воїну Військово-Морських сил України – усім морякам, усім морпіхам, усім командирам наших ВМС, артилеристам, морським авіаторам, операторам безпілотників, дякую воїнам річкової флотилії, річкових дивізіонів… Всім вам дякую! Сьогодні мав честь нагородити найкращих, привітав курсантів Інституту Військово-Морських сил нашої Одеської морської академії. Відвідав поранених воїнів у шпиталі. Бажаю всім якнайшвидшого одужання. І це було особливою честю для мене – залишити побажання на примірнику «Кобзаря», який супроводжує наших воїнів у боях ще з 14-го року. Була сьогодні також доповідь нашого командувача Військово-Морських сил віце-адмірала Олексія Неїжпапи, а також командувача ОСУВ «Одеса» генерала Москальова. І щодо безпекової ситуації зараз, і щодо наших стратегічних завдань – для нашого флоту, для нового напряму – флоту морських дронів – та для нашої берегової оборони. Все реалізуємо! Впевнений! Ворог точно не диктуватиме умови в Чорному морі, і окупантам доведеться так само боятися наближатися до нашого українського Криму й до наших берегів Азовського моря, як російські кораблі вже бояться наближатися до нашого Чорноморського узбережжя. Я вітаю сьогодні й усіх цивільних працівників і працівниць українського морського та річкового флоту, усіх, хто забезпечує безпеку та роботу наших портів, нашу можливість попри російську блокаду Чорного моря давати життя українській економіці та з’єднувати нашу Україну зі світовими ринками. Дякую всім морякам, портовикам, судноремонтникам, дякую бізнесу, службовцям і, звичайно, кожному нашому воїну, який захищає безпеку українських портів, українських міст, українських берегів. Разом переможемо! Ніколи українські береги не терпітимуть окупанта. Слава всім нашим захисникам, слава всім нашим захисницям! Я дякую тобі, Одесо, за цей день! Слава Україні!</p>
  <div class="source"><a href="https://www.president.gov.ua/news/nikoli-ukrayinski-beregi-ne-terpitimut-okupanta-zvernennya-p-84025">https://www.president.gov.ua/news/nikoli-ukrayinski-beregi-ne-terpitimut-okupanta-zvernennya-p-84025</a></div>
</article>


<article>
  <h2>Ми зробимо все можливе й неможливе, щоб наша ППО стала найсильнішою – звернення Президента України</h2>
  <div class="badges"><span class="chip">UK</span> <span class="chip">2023-07-03</span></div>
  <p>Бажаю здоровʼя, шановні українці й українки! Передусім я вітаю наших зенітників – воїнів зенітних ракетних військ українських Повітряних сил, вони відзначають сьогодні свій день. Я дякую за кожну збиту вами ціль, воїни! Вже понад три тисячі таких цілей збито: понад 180 літаків, понад 130 вертольотів, майже 40 балістичних та понад тисячу крилатих російських ракет, понад 1600 безпілотників різних типів… Все це – тисячі й тисячі врятованих вами життів, сотні об’єктів критичної інфраструктури, які ви зберегли. За час цієї війни вісім зенітних ракетних бригад отримали почесну відзнаку «За мужність та відвагу». Понад 1100 воїнів-зенітників отримали державні нагороди, а вісьмом із них присвоєно найвище звання – Герой України. Це полковник Сергій Яременко, підполковники Володимир Веснін, Андрій Круглов, Сергій Побережець, Артем Шарков, Дмитро Шумаков, майор Ярослав Мельник та старший лейтенант Артем Слісарчук – йому звання Героя України присвоєно посмертно. На жаль, наша держава поки не має достатньої кількості якісних систем ППО, щоб захистити всю нашу територію та збивати всі ворожі цілі. Ворог цим користується, як сьогодні – завдавши чергового терористичного удару по місту Суми іранським дроном, зокрема по житлових будинках, а також по будівлі Служби безпеки України. Внаслідок цих ударів є поранені, є загиблі… Мої співчуття! Ми зробимо все можливе й неможливе, щоб наша ППО стала найсильнішою. Сьогодні мені доповідав генерал Олещук, командувач Повітряних сил, щодо наших дій на посилення ППО. Щоб український повітряний щит зміг закрити від російського терору всю нашу територію, а в перспективі – стати основою для європейського повітряного щита. Це абсолютно потрібно й абсолютно можливо. До речі, говорив сьогодні з паном канцлером Шольцом. Німеччина дуже потужно допомогла Україні з ППО. Блискучі німецькі системи «Айріс-Т» добре показали себе в захисті нашого неба. Ми маємо й передані нам Німеччиною американські «Петріоти», дуже ефективні. Україна вдячна за них, як і за всю іншу життєво необхідну допомогу! В сьогоднішній розмові з паном канцлером ми зосередились, звісно, на подальшій оборонній співпраці, а також на стратегічних питаннях захисту нашої Європи – Європи, яка може бути мирною лише тоді, коли мир для неї буде гарантований повною безпековою визначеністю. Не може бути у Європі дефіциту безпекової визначеності, який провокуватиме російську тиранію та агресію. Росія буде пробувати відкусити той чи інший шматок Європи лише тоді, коли буде бачити ту чи іншу безпекову невизначеність. Коли все визначено й очевидно, російська тиранія не наважується порушувати безпеку. Очевидно, що убезпечити Європу від будь-яких агресій можна лише разом з Україною і лише разом з Україною в НАТО. Саме тому має бути досягнута безпекова визначеність щодо нашого майбутнього в Альянсі. Тоді Росії доведеться переорієнтуватися на власну державність – зайнятися нарешті собою, а не будь-якими експансіями. Дуже активно готуємося до саміту, і очікуємо від наших партнерів саме такої рішучості, якої вимагає цей історичний момент. І обов’язково – наші активні дії. Передова. Героїчні 35-та і 36-та окремі бригади морської піхоти – дякую вам, воїни! 47-ма окрема механізована бригада «Маґура» – дякую! Славетна 55-та окрема артилерійська бригада «Запорізька Січ» – дякую, воїни! 128-ма окрема бригада Сил територіальної оборони – дякую! Варто особливо відзначити сьогодні молодшого лейтенанта Олександра Павлова, командира взводу морської піхоти 36-ї бригади морпіхів. Його впевнені та сильні дії, уміле управління в бою дають хороші результати державі. Дякую! Екіпаж танка Т-80 під командуванням молодшого сержанта Андрія Марчука – дякую за влучність та хоробрість! Це 36-та бригада морпіхів. А з 35-ї бригади відзначу сьогодні командира танка, молодшого сержанта Артема Образка – дякую за справжню українську сміливість та майстерність при звільненні населеного пункту Макарівка. Дякую, Артеме! Старший солдат Євген Піддубний, сапер 47-ї механізованої бригади. Діє на дуже гарячому зараз напрямку і дуже ефективно виконує свої завдання. Дякую, Євгене! Капітан Іван Огурцов. Діючи на Авдіївському напрямку, наші вогневі артилерійські групи під його командуванням дуже результативно знищують ворожі позиції та склади. Дякую, воїне! Мар’їнський напрямок… Артилерійський дивізіон під командуванням підполковника Павла Лукʼянова не дає окупантам жодної хвилини відпочинку. Ваші бойові результати дійсно вагомі! Дякую! Дякую всім, хто зараз у бою, на бойових постах та позиціях! Дякую всім, хто допомагає! І ще одне. Світ сьогодні знову побачив, як Кремль – на жаль, руками чинної влади Грузії – вбиває громадянина України Михайла Саакашвілі. Життя людини – це найвища цінність, і не можна допустити, щоб Михайла просто знищили. Україна неодноразово закликала владу Грузії зупинити цю показову страту. І ми, і наші партнери пропонували різні опції порятунку Михайла. Сьогодні я доручив міністру закордонних справ України викликати Посла Грузії в Україні, висловити йому протест та запропонувати залишити Україну протягом наступних 48 годин для проведення консультацій зі своєю столицею. Вкотре закликаю грузинську владу передати Україні громадянина України Михайла Саакашвілі для необхідного лікування й догляду. І закликаю наших партнерів звернутись, не ігнорувати цю ситуацію та врятувати цю людину. Жодна влада у Європі не має права страчувати людей, життя – це базова європейська цінність. Слава Україні!</p>
  <div class="source"><a href="https://www.president.gov.ua/news/mi-zrobimo-vse-mozhlive-j-nemozhlive-shob-nasha-ppo-stala-na-84033">https://www.president.gov.ua/news/mi-zrobimo-vse-mozhlive-j-nemozhlive-shob-nasha-ppo-stala-na-84033</a></div>
</article>


<article>
  <h2>Світ бачить, що єдиним джерелом небезпеки для Запорізької АЕС є саме Росія – звернення Президента України</h2>
  <div class="badges"><span class="chip">UK</span> <span class="chip">2023-07-04</span></div>
  <p>Бажаю здоров’я, шановні українці, українки! Щойно завершив розмову з паном Президентом Франції Макроном, і це вже треті міжнародні переговори за сьогодні – після розмов із Генеральним секретарем НАТО та Прем’єр-міністром Швеції. Головне – наша оборона, фронт, зброя, можливості наших воїнів, і я вдячний партнерам за розуміння наших потреб. Домовилися про нові оборонні пакети, і, до речі, дякую, Еммануелю, за те, що сьогодні почала надходити та зброя, про яку ми домовлялися, – ракети, танки. Але, звичайно, говорили сьогодні й про більш стратегічні речі – про те, яким буде безпековий фундамент Європи після цієї війни та нашої перемоги. Щоб мир настав швидше й був тривалим, чесним, справжнім, російське зло повинне бачити, яку межу для амбіцій Кремля встановимо ми. Саме ми – усі вільні європейські нації, усі в нашій євроатлантичній спільноті, а не російські терористи та будь-які їхні шантажі й агресія. Ми щодня додаємо змісту саміту НАТО, який відбудеться у Вільнюсі вже наступного тижня, і я вдячний усім нашим партнерам, які працюють разом із нами на посилення Альянсу, а отже, на безпеку у Європі – реальну безпеку. Сьогодні у розмовах із Президентом Франції, із Прем’єр-міністром Швеції та з Генсеком НАТО скоординували наші кроки перед Вільнюсом. Провів і кілька нарад з урядовцями та нашою командою міжнародників Офісу щодо підготовки до зовнішньополітичних заходів, які відбудуться найближчим часом. Дуже важливо – щодо ситуації на Запорізькій атомній станції. Зараз увесь світ має бути свідомий того, що спільна безпека повністю залежить від глобальної уваги до дій окупантів на станції. Росія повинна чітко усвідомлювати: світ бачить, до яких сценаріїв готуються терористи, і світ готовий реагувати. Радіація – це загроза для всіх у світі, і атомна станція повинна бути повністю убезпечена від будь-яких радіаційних інцидентів. Сьогодні рівно 16 місяців, як російські військові повністю контролюють територію та споруди Запорізької АЕС. У різних держав світу є власні розвідувальні та інші можливості, щоб точно знати, що відбувається і хто в цьому винен. Зараз від нашої розвідки ми маємо інформацію про те, що на даху кількох енергоблоків Запорізької атомної станції російські військові розмістили предмети, схожі на вибухівку. Можливо, щоб імітувати удар по станції. Можливо, у них якийсь інший сценарій. Але в будь-якому разі світ бачить – і не може не бачити! – що єдиним джерелом небезпеки для Запорізької атомної станції є саме Росія. І ніхто інший. На жаль, не було вчасної та масштабної реакції на теракт проти Каховської гідроелектростанції. І це може надихати Кремль на нове зло. Зупинити його – це обов’язок усіх у світі, і ніхто не може залишитись осторонь, бо радіація нікого не залишає осторонь. Дякую пану Президенту Макрону за увагу до ситуації на ЗАЕС і за готовність робити все необхідне, щоб гарантувати безпеку. Ще одне. Сьогодні Росія вкотре ударила по Харківщині, по місту Первомайський. Імовірно, ракета «Іскандер». Пошкоджено вісім звичайних багатоповерхівок. Понад 40 людей дістали поранення, із них 12 – діти, двоє – немовлята, їм менш як рік… Станом на цей час рятувальники разом із поліцейськими ще проводять обхід пошкоджених будинків. Усім, хто був поранений цим ракетним ударом, буде надано всю необхідну допомогу. І за цей удар ворог відповідатиме, як і за всі інші їхні удари. Російські терористи хочуть стати взірцевими в тому, як вони знищують життя. Ми ж станемо взірцевими в тому, як життя захищаємо і як потім життя відповідає – справедливо й неминуче – на кожен завданий удар кожному терористу. Нацисти намагалися сховатися від правосуддя. Доволі довго. Але багатьох із них знайшли й досі притягають до відповідальності. Рашистів зловимо значно швидше. До речі, зараз у мене ще буде нарада з міністром внутрішніх справ Клименком та керівником Служби безпеки Малюком – і щодо нових викликів нашій безпеці, і щодо загальної ситуації. Була сьогодні нарада також і з розвідкою… Знаємо, як ставити терористів на місце. Дякую всім нашим воїнам! Слава Україні!</p>
  <div class="source"><a href="https://www.president.gov.ua/news/svit-bachit-sho-yedinim-dzherelom-nebezpeki-dlya-zaporizkoyi-84065">https://www.president.gov.ua/news/svit-bachit-sho-yedinim-dzherelom-nebezpeki-dlya-zaporizkoyi-84065</a></div>
</article>


<article>
  <h2>Максимально працюємо з партнерами, щоб наша спільна безпека у Вільнюсі перемогла; усе залежить від партнерів – звернення Президента України</h2>
  <div class="badges"><span class="chip">UK</span> <span class="chip">2023-07-05</span></div>
  <p>Дорогі українці, українки! Звіт за цей день. Перше: Ставка – особливо тривале, особливо детальне засідання. Зокрема, щодо безпеки наших стратегічних обʼєктів, наших атомних станцій. Були відповідні доповіді, відповідні рішення і – дуже важливо – контроль за виконанням рішень. До речі, максимально контактуємо з партнерами для того, щоб ні в кого у світі не було навіть найменшого дефіциту інформації щодо ситуації на Запорізькій АЕС та створених Росією загроз. На Ставці, як завжди, детально розглянули ключові напрямки Сходу та Півдня. Дякую, воїни, за вашу хоробрість! Тримаємо увагу й на Північному напрямку – усі потенційні загрози бачимо, і Головкому доручено продовжувати посилення «Півночі». Дуже важливо: на кожному засіданні Ставки знову й знову повертаємося до питання боєприпасів, зокрема для нашої артилерії. І це стосується не лише постачання від партнерів, а й виробництва в Україні. Я дякую кожному й кожній, хто працює заради виконання цього нашого стратегічного, життєво важливого завдання. Постійно є прогрес у виробництві зброї в Україні. Друге важливе, що було сьогодні. Готуємо нові санкції, санкційні кроки нашої держави, і сьогодні провів нараду щодо цього з першою віце-премʼєр-міністром Свириденко та секретарем РНБО Даніловим. Рішення – незабаром. Третє: провів окрему нараду щодо ситуації з укриттями в різних областях нашої держави, у різних містах. Доповідали міністр стратегпрому Камишін, профільний заступник керівника Офісу щодо регіональної політики Кулеба. На жаль, у різних містах України й досі є значна неготовність укриттів… Після всього. Держава не терпітиме такої бездіяльності. І це – відповідальність місцевих керівників. Ресурс у місцевої влади в країні на укриття є. Ще одне. Залишається рівно тиждень до ключового дня саміту НАТО у Вільнюсі. А отже, тиждень до ключового моменту для нашої спільної безпеки у Європі. Максимально працюємо з партнерами, щоб наша спільна безпека у Вільнюсі перемогла. Все залежить від партнерів. Слава всім українським героям! Слава кожній нашій бойовій бригаді, усім підрозділам наших сил оборони й безпеки! Слава Україні!</p>
  <div class="source"><a href="https://www.president.gov.ua/news/maksimalno-pracyuyemo-z-partnerami-shob-nasha-spilna-bezpeka-84077">https://www.president.gov.ua/news/maksimalno-pracyuyemo-z-partnerami-shob-nasha-spilna-bezpeka-84077</a></div>
</article>


<article>
  <h2>Ніхто у світі не має залишатися наодинці з ворогом свободи, який робить своєю зброєю екоцид і погрожує радіаційною катастрофою – звернення Президента до університетської спільноти Аргентини</h2>
  <div class="badges"><span class="chip">UK</span> <span class="chip">2023-07-05</span></div>
  <p>¡Buenos días! Дякую за ваші добрі слова про Україну й дякую за вашу увагу до нашої боротьби за свободу. Шановні пані та панове! Шановні присутні Шановний пане ректоре, президіє! Дорогі студенти, студентки! Будь ласка, пам’ятайте: усе, що у вас є, має силу й сенс лише тоді, коли ви маєте свободу і коли ви дієте на захист своєї свободи. Без свободи життя втрачає сенс. Людина може фізично існувати й поневоленою, але це точно не назвеш життям. І хоч би де ми були – у будь-якій країні, на будь-якому континенті – усюди свободу цінують однаково. Всюди свобода або вже є, або колись стане найвищою цінністю. Бо це в природі людей. Ви здобуваєте освіту, і вона зробить вас більш вільними, ніж ви були до університету. Ви побудуєте кар’єру, і вона зробить вас більш вільними, ніж ви будете після університету. Будь-що в житті людини можна виміряти саме так – за шкалою свободи. І так само – в житті кожної країни. Не буває справжнього життя у країни, якщо вона позбавлена свободи, якщо її підкорили військовою силою або політичним тиском чи економічними маніпуляціями. І це завжди щастя – навіть коли так не усвідомлюється, – якщо країна має справжню свободу. Цієї неділі Аргентина відзначатиме свій День незалежності. І хоч трохи завчасно, але від усього серця я вітаю вас із вашим днем та бажаю вам, вашій країні щороку відчувати тільки більше свободи. Ми в Україні відзначимо свій День Незалежності теж влітку – 24 серпня, але в абсолютно інших обставинах. На жаль, поки не бачимо можливості, щоб Росія припинила свою жорстоку колонізаторську агресію проти нашої країни. А щоб вибити окупантів з усієї нашої землі та звільнити від поневолення всіх наших людей, нам потрібен час. Ми ніколи не хотіли цієї війни. Ми не йшли на землю будь-якого іншого народу – це Росія прийшла на нашу землю, спалює наші міста, вбиває, депортує наших людей. Для нас це війна за свободу, і тому ми боремося попри все й не віддамо нашої свободи. Але я хочу, щоб ви знали: у цій війні вирішується доля не лише українців. У цій війні вирішується значно більше. Я наведу один такий приклад. Цієї ночі, з 5-го на 6 липня, буде рівно місяць після одного з найжорстокіших російських злочинів цієї війни. Рівно місяць після підриву дамби та споруд нашої Каховської гідроелектростанції та знищення Каховського водосховища. Це було одне з найбільших водосховищ Європи, а зараз це – просто засохлий мул. Росія окупувала Каховську гідроелектростанцію ще на початку повномасштабної війни. Вона повністю її контролювала – кожну споруду, дамбу, абсолютно все. Ще торік ми попереджали світ, що окупанти замінували дамбу. Така інформація була в розвідки. І це, на жаль, виявилося правдою. Росії потрібен був підрив дамби, щоб завдяки цій катастрофі – лише уявіть собі це! – спростити контроль над частиною нашої окупованої території. Десятки затоплених міст і сіл, убиті люди, знищена природа… найбільший екоцид у Європі за десятки років, руйнація екологічного балансу на площі в сотні тисяч гектарів. І все заради чого? Бо окупанти боялися наших наступальних дій у цих районах і хотіли ось так, використовуючи масу води, захистити свої позиції на окупованій території. Уявіть цей рівень цинізму та ненависті до свободи, який спонукає до такого зла! Уявіть, якби сталося щось подібне, не дай боже, із якоюсь дамбою на Парані або на Лімаї. Зараз маємо, на жаль, іще більшу загрозу. Приблизно в той же час, коли була окупована Каховська гідроелектростанція, російські військові окупували Запорізьку атомну станцію. Атомну. Найбільшу у Європі. Шість енергоблоків. Увесь цей час – місяць за місяцем – Запорізьку атомну станцію Росія використовує як прикриття для обстрілів сусідніх міст. Вони ставлять артилерію фактично на території станції або поблизу неї та ведуть вогонь. Просто уявіть це… А тепер вони ще й замінували цю атомну станцію. І це факт. Для чого? У Москві розглядають різні сценарії, зокрема, подібні до рукотворної катастрофи на Каховській ГЕС. Тобто заради цинічних військових цілей. Але не варто навіть думати про те, який сценарій найімовірніший. Варто думати лише про те, як не допустити жодного сценарію катастрофи! Пані та панове! Шановні студенти! Ніхто у світі не повинен залишатися наодинці з таким ворогом свободи, який робить своєю зброєю навіть масштабний екоцид і погрожує радіаційною катастрофою! Це виклик цінностям будь-якої нації, будь-якої культури, будь-якої країни. І якщо такий ворог свободи досягне успіху своїм терором хоч десь у світі, це буде лиш питанням часу, коли життя світу буде зруйноване. Різні диктатури можуть надихатися теперішньою російською диктатурою – її цинізмом, її злобою. Різні терористи можуть надихатися теперішнім російським терором – його безмежністю. І будь-яка свобода на планеті буде надихатися українською свободою, коли ми нарешті виженемо російських загарбників із нашої землі. Саме тому ми так потребуємо вашої допомоги. Народи й держави Латинської Америки можуть зробити так багато для захисту свободи й права кожного народу на свободу! І для цього зовсім не треба навіть безпосередньо втручатись у війну, що триває. Достатньо захищати свободу. Захищати її не лише у своїх країнах для своїх людей, а й глобально, зокрема на рівні міжнародних інституцій, на міжнародних самітах. І треба засуджувати ворогів свободи, хоч би ким вони були й хоч би який народ намагалися поневолити. А головне – треба працювати всім разом, усім націям, які поважають міжнародне право, як сказав ваш пан ректор, щоб свободі народів не було загроз. І це дуже важливо. Так само, як люди на вулицях і площах у єдності можуть повалити будь-яку диктатуру, об’єднаний світ здатен знешкодити будь-якого агресора, будь-яку загрозу глобальній свободі. Але для цього треба діяти на захист свободи! Всім разом. І Аргентині, і всій Латинській Америці, усьому світу. ¡Viva la libertad! Я дякую за увагу. Слава Україні!</p>
  <div class="source"><a href="https://www.president.gov.ua/news/nihto-u-sviti-ne-maye-zalishatisya-naodinci-z-vorogom-svobod-84081">https://www.president.gov.ua/news/nihto-u-sviti-ne-maye-zalishatisya-naodinci-z-vorogom-svobod-84081</a></div>
</article>


<article>
  <h2>Оборонна підтримка – це порятунок свободи – виступ Президента України на зустрічі з представниками болгарських політичних кіл, громадськості та 3МІ</h2>
  <div class="badges"><span class="chip">UK</span> <span class="chip">2023-07-06</span></div>
  <p>Пане Прем’єр-міністре! Шановна віце-прем’єр-міністр! Шановні присутні! Шановні друзі! Впевнений, у нас тут дуже багато друзів, і це відчувається. І тому дозвольте мені саме так звертатися. Насамперед я хочу попросити пробачення за нашу затримку – це факт. Сьогодні всі наші розмови тут, усі наші розмови в Болгарії, вони такі дуже важливі, вони змістовні, що часу просто не вистачає, щоб утриматися в цьому графіку… Але я сподіваюся, що наша розмова теж буде максимально змістовною. Я знаю, що у вас є запитання, і я із задоволенням, всі ми із задоволенням на них відповімо. Але спочатку я хочу одразу ж подякувати всім у Болгарії, хочу подякувати кожному й кожній за повагу та підтримку для наших людей – це дуже важливо, – які після початку повномасштабної війни знайшли прихисток у ваших містах, серед вас, у ваших громадах. Загалом понад 140 тисяч наших людей отримали захист у Болгарії за час, що минув, і я дуже вдячний за це. Ви мені аплодували, і я хочу, щоб ви поаплодували собі за все, що ви зробили для наших людей. Ми стараємося зробити все можливе, щоб наші люди могли якнайшвидше повернутися додому, в Україну. Щоб в Україні нарешті стало безпечно, і ми відчуваємо: це можливо не у віддаленому часі, а доволі скоро… Перемога України – вона реальна. І вона нам дуже потрібна. Усе залежить тільки від одного чинника, а саме: від кількості й потужності тієї важливої підтримки, яку ми використовуємо для оборони, передусім збройної підтримки. Але також – від підтримки санкціями проти Росії за терор, фінансами – для нашої соціальної стабільності в такий час – час війни і – що не менш важливо – мотивацією для наших людей. Люди мають бачити й відчувати, що світ бачить і відчуває, через який біль проходять українці, щоб захистити для себе й для своїх дітей рівно ті ж цінності, якими насолоджується кожна вільна нація. Абсолютно справедливо. Знаєте, серед усієї маси дезінформації щодо цієї війни – чи то російської дезінформації, чи то просто вигідних для Росії наративів – є кілька особливо абсурдних, небезпечних тверджень. І серед них – твердження, що допомога Україні, зокрема зброєю чи санкціями, нібито робить цю війну довшою й нібито не допомагає відновити безпеку. Певно, ви могли чути такі абсурдні твердження. Завжди важливо спростовувати їх, бо війна – це такий час, коли будь-яке ігнорування реальності розхолоджує та заважає закінчити війну. Реальність говорить сама за себе, а саме: ми змогли суттєво зменшити масштаб цієї війни. Передусім завдяки зброї, яку ми отримуємо. Близько 1900 міст і сіл української землі наші воїни вже звільнили за час після 24 лютого минулого року. Справді, нам належить пройти ще дуже-дуже непростий шлях до звільнення від окупації всієї нашої території, але не забуваймо, як усе починається, як усе починалося та що українці змогли пройти. Ми відбили російські атаки на наші північні регіони, столицю України. Ми звільнили значні території Сходу та Півдня нашої держави. Ми почали створення потужного повітряного щита, який може стати основою загальноєвропейського повітряного щита, і вже довели, що у Росії немає таких ракет, які не можна було б збити. Ми знищили в боях усю, я підкреслюю, усю найбільш боєздатну частину російської армії. Путін тепер змушений принижуватися перед такими режимами, як в Ірані, щоб отримати зброю для продовження свого терору. Терору України. Росія, яка претендувала бути другою у світі, шукає допомоги у вигнанців… І цей очільник Росії вже настільки слабкий, що не здатен захистити навіть російські області від своїх же бойовиків. І якщо одного дня хтось на кшталт Пригожина або, наприклад, Кадирова пройде маршем прямо в Кремль, то не варто дивуватися. Всі залишки російських боєздатних сил – в окупованих районах нашої країни, а в тих, хто мав би гарантувати безпеку цього режиму в Росії, немає мотивації реально битися за слабкого й неадекватного царя. Тому зараз ми маємо тільки нарощувати наш спільний тиск. Що більше ми отримуємо такої допомоги, амуніції, зброї, що сучаснішою вона буде, то чіткіші контури нашої перемоги, то більше скорочується масштаб війни на нашій землі, бо окупантів ми витісняємо. Оборонна підтримка – справді порятунок свободи, вона збільшує простір свободи й нормального життя наших людей. І я вдячний вам, я вдячний Болгарії за те, що ви на світлому боці цієї історії, зокрема в оборонній співпраці. Що більше буде нашої політичної єдності, зокрема у сфері європейської та євроатлантичної інтеграції, то більше буде сипатися оточення російського диктатора і то слабшим він буде. Жодна з його амбіцій не справдилася. І ми маємо підтверджувати на кожному з етапів нашого шляху, що амбіції російського режиму так і не справдяться. Вільнюс зараз – це один із ключових етапів. Саме там можна й треба довести, що в російських режимів – хоч би якими вони були – більше не буде «права вето» на вільний вибір націями Європи свого майбутнього. Україна обирає Альянс, двері НАТО відчинені, а отже, час запросити увійти. Коли Україна обирає своє майбутнє самостійно, і наш вибір справді працює, це означає, що вся Європа обирає й завжди обиратиме своє майбутнє без зовнішнього примусу. Теперішній російський режим – останній поневолювач націй у Європі. І це також факт. І цей режим має програти як на полі бою, так і в політиці, щоб виграли всі люди у Європі. І третій аспект – це єдність. Це дуже важливо. Сучасна Європа не може собі дозволити розкіш внутрішніх протистоянь, внутрішнього розділення. Сьогодні рівно місяць, як у Болгарії діє новий уряд, і я щиро бажаю цьому уряду міцного фундаменту суспільної єдності, а отже, можливості нарощувати вашу силу, ваш вплив, вигоди для Болгарії – у Європі та в усьому світі. Майбутнє для свого народу завжди доводиться виборювати, а щоб вибороти, потрібна єдність, на яку ти й спираєшся. Хай усе вам вдасться! Україна ж підтримає вас завжди. І завжди буде вам вдячною за те, що ви допомогли нашому захисту. Я дякую вам за увагу! Дякую прекрасній Софії і дякую, що ви приймаєте нашу делегацію, за те, що ставитеся до наших людей так, мені здається, як до себе, до своїх близьких і рідних. Це так важливо, це тримає. І я вам за це вдячний. Слава Україні!</p>
  <div class="source"><a href="https://www.president.gov.ua/news/oboronna-pidtrimka-ce-poryatunok-svobodi-vistup-prezidenta-u-84117">https://www.president.gov.ua/news/oboronna-pidtrimka-ce-poryatunok-svobodi-vistup-prezidenta-u-84117</a></div>
</article>


<article>
  <h2>Зміїний. Вільний острів вільної України – звернення Президента зранку 500-го дня війни</h2>
  <div class="badges"><span class="chip">UK</span> <span class="chip">2023-07-08</span></div>
  <p>Бажаю здоровʼя, шановні українці, українки! Сьогодні ми на Зміїному – на нашому Зміїному, який ніколи не підкорити окупанту, як і всю Україну, бо ми – країна сміливих. Сьогодні ми вшанували тут наших, українських героїв – усіх воїнів, які билися за цей острів, які звільнили його. І хоча це невеликий клаптик суходолу посеред нашого Чорного моря, це великий доказ того, що Україна поверне собі кожну частинку своєї території. Я хочу подякувати – саме звідси, із цього місця перемоги – кожному нашому воїну за ці 500 днів. Наші Збройні Сили, наша розвідка, Нацгвардія, наші прикордонники, Служба безпеки України, Національна поліція, наші звʼязківці, наш народ… Я дякую! Дякую всім, хто бʼється заради України! І хай свобода, якої для України хотіли всі наші герої різних часів та яку належить вибороти саме зараз, буде шаною всім, хто віддав життя заради України. Ми обовʼязково переможемо! Обовʼязково! Слава Україні! Ми йдемо вперед. Дякую кожному й кожній!</p>
  <div class="source"><a href="https://www.president.gov.ua/news/zmiyinij-vilnij-ostriv-vilnoyi-ukrayini-zvernennya-prezident-84181">https://www.president.gov.ua/news/zmiyinij-vilnij-ostriv-vilnoyi-ukrayini-zvernennya-prezident-84181</a></div>
</article>


<article>
  <h2>Цінуємо кожне життя, пам’ятаємо історію і разом захищаємо свободу – звернення Президента України</h2>
  <div class="badges"><span class="chip">UK</span> <span class="chip">2023-07-09</span></div>
  <p>Бажаю здоров’я, шановні українці, українки! Сьогодні з командою – у Луцьку. Зранку зустрівся з паном Президентом Польщі Дудою. Розмова з ним. Молебень. Були представники всіх конфесій та релігійних спільнот… У луцькому костелі. Разом з Анджеєм ушанували пам’ять усіх жертв на Волині. Цінуємо кожне життя, пам’ятаємо історію та разом захищаємо свободу. Тут, у Луцьку, у замку Любарта, провів сьогодні тривалу нараду щодо ситуації в регіоні: безпека, ситуація на кордоні, ситуація в прикордонних районах сусідньої Білорусі… Пріоритет – зміцнення кожної області, усього нашого північного кордону. Були доповіді військових, правоохоронців, місцевої влади. Проаналізували підготовку й забезпечення наших сил оборони та безпеки, відповідних підрозділів на Волині. Була доповідь щодо соціальної ситуації в області, потреб людей. Енергетика, забезпечення водою, бюджетне забезпечення – і для людей, і для соціальної сфери. Стан укриттів. Робочі місця в області. Держава максимально підтримує й буде підтримувати. І я вдячний усім тут, у Луцьку, усім в інших містах і громадах області, де прийняли переселенців, де допомагають лікувати й реабілітувати наших воїнів. Дякую! Передова, наші активні дії. Цього тижня є за що бути вдячними воїнам нашої 3-ї окремої штурмової бригади, 24-ї окремої механізованої бригади, десантникам «Вісімдесятки». Молодці, воїни! На Таврійському напрямку, як завжди, потужно, хоробро, влучно відзначилися десантники «Сімдесятдевʼятки», артилеристи 55-ї окремої бригади «Запорізька Січ», 74-й окремий розвідбат і 59-та окрема мотопіхотна бригада… Хочу подякувати вам! Особливу відзначу воїна бригади «Запорізька Січ» майора Володимира Гончарова. Дякую, Володимире! Матрос Сергій Комар, 35-та окрема бригада морської піхоти, – дякую, Сергію! Солдат Олексій Лабенець, стрілець батальйону охорони 15-ї бригади транспортної авіації. Дякую, Олексію! Артилеристи «Маґури», 47-ї окремої механізованої бригади, – майор Антон Черевко та старший лейтенант Василь Абрамів. Дякую, хлопці! Дякую всім, хто воює й працює заради України! Дякую всім у світі, хто допомагає! Дякую тобі, Луцьку, за цей день! Слава Україні!</p>
  <div class="source"><a href="https://www.president.gov.ua/news/cinuyemo-kozhne-zhittya-pamyatayemo-istoriyu-i-razom-zahisha-84229">https://www.president.gov.ua/news/cinuyemo-kozhne-zhittya-pamyatayemo-istoriyu-i-razom-zahisha-84229</a></div>
</article>


<article>
  <h2>Україна буде в НАТО, працюємо над алгоритмом набуття членства – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-10</span></div>
  <p>Бажаю здоровʼя, шановні українці, українки! Отже, Україна – напередодні Вільнюса. Саміту НАТО, який може стати саме таким, який потрібен і нашій державі, і всьому Альянсу, глобальній безпеці. Надзвичайно активно працюємо цими днями! Ще активніше, ніж будь-коли. І хоч ця робота майже на сто відсотків зараз – за лаштунками, її значення не менше, ніж будь-якої публічної роботи. Всі все розуміють. Кожен лідер, кожна держава. Навіть якщо озвучуються різні позиції, все ж очевидно, що Україна заслуговує бути в Альянсі. Не зараз – зараз війна, але нам потрібен чіткий сигнал. І сигнал потрібен саме зараз. Я вдячний усім лідерам, кожній країні, які саме так і говорять і які ухвалили відповідні спільні декларації та заяви з Україною щодо нашої інтеграції. Більшість Альянсу – чітко за нас. Сміливість українських героїв відтерла від пилу історії всі цінності, заради захисту яких і було створене НАТО. Саме український східний кордон, кордон нашої держави й позиції наших воїнів – це та межа, яку більше ніколи не перейти російській диктатурі, що в різних формах, але завжди, завжди намагалася підкорити народи Європи. Від України залежить безпекова реальність тут, на східному фланзі НАТО. Коли ми подавали заявку на вступ у НАТО, ми говорили відверто: де-факто Україна вже в Альянсі. Наша зброя – це зброя Альянсу. Наші цінності – це те, у що вірить Альянс. Наш захист – це саме той елемент формули Європи, який робить її об’єднаною, вільною та в мирі. Вільнюс має все це підтвердити. Зараз ще триває робота над вордингом, тобто над конкретними словами такого підтвердження, але ми вже розуміємо факт – Україна буде в Альянсі, ми працюємо над тим, щоб алгоритм набуття членства став максимально ясним та швидким. Наша робота заради цього – робота всієї команди України – триватиме щохвилини протягом цих днів. Також дуже важливо, що у Вільнюсі заплановані двосторонні зустрічі різного рівня – країни Європи, Америка, Канада, Японія… Пріоритети абсолютно очевидні – це протиповітряна оборона для наших міст, для всіх громад на всій території країни, ми працюємо над створенням повноцінного повітряного щита. Це також зброя для фронту – будуть у Вільнюсі переговори й щодо цього. Звичайно, ми будемо говорити й про інші аспекти захисту життя та нашої спільної безпеки. Я впевнений, що для наших воїнів можуть бути хороші збройні новини з Вільнюса. Окремо – передова. Завтра, у день початку саміту, який тепер немислимий без України, буде вже 503-й день повномасштабної війни. Це багато говорить про нашу силу – силу українського народу, який в умовах такої війни, після стількох битв і днів має силу, без якої безпеку Європи – просто її вже не уявити. Я дякую вам, українські воїни, за цю силу! Дякую кожному солдату, матросу, кожному сержанту, кожному старшині, кожному офіцеру, кожному генералу! Я дякую всім, хто тренує наших воїнів! Дякую кожному волонтеру! Лікарям, які допомагають після поранень! Дякую всім нашим людям, які працюють заради української сили, української перемоги! Це честь для мене – представляти таких людей і таку Україну! Слава Україні!</p>
  <div class="source"><a href="https://www.president.gov.ua/news/ukrayina-bude-v-nato-pracyuyemo-nad-algoritmom-nabuttya-chle-84233">https://www.president.gov.ua/news/ukrayina-bude-v-nato-pracyuyemo-nad-algoritmom-nabuttya-chle-84233</a></div>
</article>


<article>
  <h2>Уперше за час незалежності ми сформували фундамент безпеки для України на шляху до НАТО – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-12</span></div>
  <p>Бажаю здоров’я, шановні українці, українки! Повертаємося додому із хорошим результатом для нашої держави, дуже важливо – для наших воїнів. Хороше посилення зброєю. Це й ППО, і ракети, і бронетехніка, і артилерія. Дуже важливо: уперше за час незалежності ми сформували фундамент безпеки для України на шляху до НАТО. Це конкретні гарантії безпеки, які підтверджують топ-7 демократій світу. Ніколи раніше в нас не було такої безпекової основи, і це рівень «Великої сімки». На цьому фундаменті збудуємо нову, юридично обов’язкову архітектуру двосторонніх безпекових договорів із найсильнішими. Дуже важливо: за ці два дні саміту ми прибрали будь-які сумніви та двозначності щодо того, чи буде Україна в НАТО. Буде! Вперше не тільки всі члени Альянсу із цим згодні, але й відчутна більшість в Альянсі енергійно наближає це. Ніколи раніше слова «ви рівні серед рівних» для України від інших членів НАТО ще не звучали справді змістовно. Зараз усі розуміють: це факт. Рівні серед рівних. І ми обов’язково утвердимо цей факт нашою перемогою. Та вступом у НАТО. Колись господарі Росії дуже хотіли мати свій шлагбаум перед дверима НАТО. Ми залишили цю російську амбіцію на маргінесі європейської історії – за парканом нашої єдності у Європі та – ширше – у вільному світі. Я вдячний усім, хто зараз у Вільнюсі працював заради єдності! Дякую пану Президенту Байдену, всій Америці за те, що глобальна свобода реально спирається на американське лідерство. Ми однаково прагнемо надійного захисту для свободи й працюємо заради цього разом з Америкою. Дякую Литві за організацію цього саміту, він справді історичний для всіх нас... Відлік нової безпеки. Дякую за кожен український прапор на литовських вулицях – а прапорів було справді багато. І дякую, Вільнюсе, за емоції! Важливо, що і Литва, і Нідерланди, і Словенія, і Албанія, і Ісландія, і представники інших країн підкреслили, що Росія та російські воєнні злочинці повинні понести справедливе покарання за скоєне проти України. Агресія повинна бути покараною. Я дякую країнам і лідерам, які готують за кілька тижнів початок тренування наших пілотів на F16... Нідерланди, дякую! Дякую за надзвичайно вагоме лідерство у Європі. Даніє, дякую! Дякую за дуже конкретну підтримку! Сполучене Королівство... Ріші, пане Прем’єр-міністре, я дякую за допомогу й за констатацію, що на наступному саміті НАТО маємо зробити наступний крок. Україна вже серед рівних в Альянсі і має бути реальною частиною Альянсу. Франція і пан Президент Макрон... Я дякую за готовність робити все необхідне, щоб звільнити від окупантів усю нашу територію. Дякую за підтримку разом з Америкою та Німеччиною довготривалих програм нашої спільної сили. Олафе, пане канцлере, дуже важливо бачити Німеччину серед союзників. Всі українці вдячні вам за додаткові «Петріоти» й ракети для них. Це захист життя, і Німеччина вже врятувала тисячі життів. Я дякую за готовність підтримувати нас аж до нашої перемоги над російським терором. Італія... Я вдячний італійцям, особисто пані Прем’єр-міністру Мелоні за принциповість. Кожній українській родині є за що дякувати італійській безпековій допомозі. Буде новий безпековий пакет. І дуже важливо, що Італія повністю підтримує Формулу миру. Канада... Пан Премʼєр-міністр Трюдо сказав, що Канада робитиме все, щоб членство України в НАТО було досягнуте якнайшвидше. Дякую! Принципова позиція Польщі... Про те, що наше членство в Альянсі – це не лише наша безпека, це безпека всього нашого регіону щонайменше. І дуже важливо, що Польща підтримує Україну на шляху в Альянс – міцно, енергійно. Дякую! Пан Президент Ердоган і Туреччина... Він сказав сьогодні, що справді бачить, що Україна наближається до членства в Альянсі. Це багато означає. Я дякую! Дякую й за принциповий захист безпеки у Чорному морі... Туреччина робить історичні речі для нас усіх. Президент Ердоган, як і Премʼєр-міністр Норвегії, говорив сьогодні про реконструкцію... Чіткість зобов’язань партнерів – це те, що надзвичайно важливо. Дякую за це! Дякую Норвегії за відчутне лідерство, за всю ту підтримку, яка вже надана... Зараз є готовність Норвегії приєднатися до «Групи семи» і в гарантіях безпеки для України на шляху в НАТО. Дуже вдячний! Також Португалія, Швеція, Нідерланди висловили готовність приєднатися до гарантій безпеки для України... Дякую! Ми зробимо цю систему справді розгалуженою та дієвою. Пан Президент Румунії... Дякую за роботу над хабом для тренування пілотів. Дякую за підтримку нашої співпраці на Дунаї та в Чорному морі. Дякую за надзвичайно добрі та шляхетні слова про наших воїнів, про весь український народ. Греція теж приєднується до довгострокової підтримки України. Я дякую за це! Чорногорія, дякую за вибір на користь безпеки, свободи для всіх у Європі, дякую за оборонну підтримку! Іспанія продовжить та збільшить програми лікування та реабілітації наших воїнів і ветеранів. Я дякую за допомогу в цій дуже чутливій справі! Болгарія готує новий пакет безпекової допомоги та, впевнений, дуже енергійно працюватиме разом з усіма в межах Ради Україна – НАТО. Дякую! Словаччина та особисто пані Президент... Дякую за те, що ви щиро допомагаєте й щиро робите свою країну одним із європейських лідерів у захисті наших фундаментальних цінностей. Латвіє, дякую за віру в Україну та за відчутну оборонну підтримку! Естоніє, дякую за ініціативу щодо снарядів, яка реально зміцнює і змінює історію Європи на краще й наближає мир. Дякую й за політичну підтримку на саміті. Люксембург, незмінно принциповий. Дуже дякую! Чехіє, за всю передану зброю дякую й за техніку, дякую за гвинтокрили... Буде й новий оборонний пакет. Албанія, максимально чітко: Україна буде в НАТО, а Росія буде відповідати за агресію. Як влучно сьогодні сказав Премʼєр-міністр Рама, політика Кремля нагадує гімн Росії: слова різні, а музика одна й та сама. Загроза одна й та сама. НАТО – це відповідь. Бельгія – дякую за принциповість у питанні про репарації від Росії та за очевидну підтримку того факту, що Україна – за столом у НАТО з усіма. Північна Македоніє, дякую за чітку підтримку українського внеску у спільну безпеку! Фінляндіє, я дякую за допомогу й дякую за дуже важливі слова сьогодні про те, що невдовзі українські солдати будуть навчати свого досвіду армії інших членів НАТО. Це правда. Досвід переможців – це завжди сильно. І Угорщина... Такий саміт, що всі були цілком конструктивними. Дякую! Окремо хочу подякувати пану Президенту Європейської ради Шарлю Мішелю, пані Президентці Єврокомісії Урсулі фон дер Ляєн та Генеральному секретарю НАТО Єнсу Столтенбергу. Як завжди, проєвропейські, а отже, проукраїнські. Звичайно, Австралія та Японія як гаранти безпеки – дякую! Я дякую, що мир і справедливість сьогодні стали ближчими, а Україна – міцнішою. Слава Україні!</p>
  <div class="source"><a href="https://www.president.gov.ua/news/upershe-za-chas-nezalezhnosti-mi-sformuvali-fundament-bezpek-84305">https://www.president.gov.ua/news/upershe-za-chas-nezalezhnosti-mi-sformuvali-fundament-bezpek-84305</a></div>
</article>


<article>
  <h2>До країн «Великої сімки», із якими ми вчора погодили гарантії безпеки для України, приєдналися вже шість держав – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-13</span></div>
  <p>Бажаю здоров’я, шановні українці, українки! Короткий звіт за цей день. Перше. Нарада з керівником Служби безпеки України Малюком. Нарада з керівниками розвідки: ГУР – Буданов, зовнішня розвідка – Литвиненко. Дуже уважно аналізуємо ситуацію – усе, що пов’язане з війною, і все, що важливо для внутрішньої безпеки. Друге. Нарада з міжнародниками. Уряд, Офіс. Уже починаємо готуватися до наступного саміту НАТО у Вашингтоні. Зараз на саміті у Вільнюсі ми отримали хороші домовленості для України практично з усіма партнерами. Дуже хороша зустріч була у нас із Президентом Байденом, із його командою: міністр оборони Остін, радник із питань нацбезпеки Салліван. З усіма у «Великій сімці», встигли зустрітись і з багатьма партнерами в НАТО. Тепер час кожну таку домовленість зробити конкретним результатом. Є в нас Рада Україна – НАТО, і цей формат має працювати змістовно. Готуємо пропозиції нашим партнерам. Є нові домовленості щодо зброї, щодо техніки, щодо авіації, і зараз їх конкретизуємо. Обговорили сьогодні й підготовку Кримської платформи. Дуже вдалу нашу домовленість щодо гарантій безпеки для України на шляху в НАТО продовжуємо підготовкою договорів з країнами. Двосторонніх договорів. Минула лише доба після Вільнюса, а до семи найбільших демократій світу, із якими ми вчора погодили гарантії безпеки, приєдналися вже шість країн. Це Чехія, Данія, Нідерланди, Норвегія, Іспанія та Швеція. Дякую! Впевнений: коло гарантів буде збільшуватися. Україна та Сполучені Штати вестимуть перелік держав, які будуть приєднуватися до нашої спільної з «Великою сімкою» декларації про гарантії безпеки на шляху в НАТО. Протягом часу, який є до Вашингтонського саміту, ми маємо разом із партнерами опрацювати все, про що говорили у Вільнюсі, а також сформувати нові спільні позиції, на які Україна та наші воїни однозначно заслуговують. Говорив сьогодні з Президентом Південно-Африканської Республіки Рамафосою. Жодного дня не втрачаємо уваги до Формули миру та всього того, що потрібно, щоб реалізувати Формулу. Я запросив пана Президента приєднатися до нашої гуманітарної ініціативи «Зерно з України». Ми однаково бачимо необхідним продовження Чорноморської зернової ініціативи. Дуже важливо, щоб не було жодних загроз продовольчій безпеці будь-де у світі. І в Росії повинні чітко усвідомлювати, що кожен, хто збільшує загрозу голоду, зокрема в критичних регіонах Африки, тероризує голодом увесь світ, а не когось одного. Нещодавно в столиці Данії відбулася зустріч представників президентів і радників із зовнішньої політики та національної безпеки. Різні держави. Зустріч була присвячена саме Формулі миру та підготовці Глобального саміту миру. Я вдячний, що на зустрічі був представник Південно-Африканської Республіки. Вже готуємо й наступну таку зустріч. І, звичайно, я хочу подякувати кожному нашому воїну, всім українським захисникам і захисницям. Цими днями у Вільнюсі, на саміті НАТО, на полях саміту НАТО, на всіх зустрічах Україна мала й має найбільшу повагу та підтримку партнерів за всі роки нашої незалежності. Повага – це завжди похідна від сміливості, а увага до будь-якої країни – це завжди наслідок наявних можливостей цієї країни. Україна – в центрі уваги партнерів. Вже не Росія, як десятиліттями раніше. І коли ми поставимо крапку у цій війні фіксацією російського програшу, повага й увага до України будуть назавжди зафіксовані в історії для всіх наступних поколінь нашого народу. Але це здобувається зараз у боях заради України, у наступах і в обороні. Я дякую кожному й кожній, хто в бою, на бойових постах і в бойових завданнях! Я дякую всім, хто захищає наше небо і хто рухає вперед наші позиції на землі. Я дякую всім, хто працює, щоб у наших воїнів було все необхідне! Слава Україні!</p>
  <div class="source"><a href="https://www.president.gov.ua/news/do-krayin-velikoyi-simki-iz-yakimi-mi-vchora-pogodili-garant-84329">https://www.president.gov.ua/news/do-krayin-velikoyi-simki-iz-yakimi-mi-vchora-pogodili-garant-84329</a></div>
</article>


<article>
  <h2>Кожна тисяча метрів просування вперед, кожен успіх кожної нашої бойової бригади заслуговує на вдячність – звернення Президента України</h2>
  <div class="badges"><span class="chip">UK</span> <span class="chip">2023-07-14</span></div>
  <p>Бажаю здоровʼя, шановні українці й українки! Головне за сьогодні. Провів засідання Ставки – дуже детальне, сфокусоване передусім на передовій. Ситуація на всіх ключових напрямах дій – як захисту від російських штурмів, так і наших активних кроків уперед. Плюс усе, що для цього важливо. Снаряди, зброя, техніка. Раціональність використання снарядів, постачання від партнерів і наше, українське виробництво. Логістика. Були, як і завжди на Ставці, доповіді наших командувачів: Головком, командувачі оперативних напрямків… Залужний, Сирський, Тарнавський… Командири із конкретних ділянок передової. А також міністр внутрішніх справ Клименко. Керівник Прикордонної служби Дейнеко. Була важлива доповідь керівника ГУР Буданова щодо ситуації на території Білорусі – дуже уважно стежимо, що там відбувається з погляду безпеки. Станом на сьогодні масштабних загроз немає. Повне наше зосередження – на фронті. Маємо всі розуміти дуже чітко – максимально чітко, – що російські сили на наших південних та східних землях вкладаються усім, чим можуть, у те, щоб зупинити наших воїнів. І кожна тисяча метрів просування вперед, кожен успіх кожної нашої бойової бригади заслуговує на вдячність. Усі, хто йде на штурм, усі, хто відбиває ворожі штурми, – молодці, і я вдячний кожному нашому воїну! Цього тижня ми ще не закінчили заплановану міжнародну роботу. Ще будуть важливі переговори для України. І вже готуємося до наступних тижнів. Ми жодного дня не будемо зменшувати нашу міжнародну активність, зокрема те, що стосується Формули миру, гарантій безпеки для України на шляху в НАТО і домовленостей із партнерами щодо зброї для України та щодо санкцій проти Росії. Готуємо й нові рішення РНБО щодо санкцій. Продовжую наради щодо трансформації України. Сьогодні – щодо військової освіти. Увесь досвід наших воїнів, всі набуті компетенції українців і українок у війні, наш спільний із партнерами новий досвід оборони – усе це маємо інтегрувати в оновлену українську військову освіту. Зрозуміло, що ця галузь на державному рівні заслуговує суттєвого оновлення. І дуже важливо, щоб до дискусії про таке оновлення були залучені ті, хто зараз практично захищає нашу державу та вже тренує захисників і захисниць нашої держави. І ще одне. Сьогодні узяв участь у розмові в Америці – на конференції за участю керівників найбільших та найперспективніших глобальних компаній, найбільших філантропів. Інвестиції, робочі місця в Україні, підтримка нашої держави та людей… Зараз українці розкрили величезний потенціал нашої країни. Увесь він спрямований на наш захист. Але, коли ми завершимо війну, український потенціал має бути інвестований в український розвиток. Світ із великою зацікавленістю чекає, яким буде цей розвиток, що дасть світу Україна перемоги. І це питання кожен і кожна зараз в Україні, хто працює для держави, хто планує працювати для держави… кожен і кожна зараз мають поставити це питання собі. Та знайти відповіді. Україна стала глобальною силою. І має стати силою глобального розвитку. Впевнений, так і буде Слава всім, хто б’ється заради України! Я дякую кожному й кожній, хто захищає нашу державу! Слава Україні!</p>
  <div class="source"><a href="https://www.president.gov.ua/news/kozhna-tisyacha-metriv-prosuvannya-vpered-kozhen-uspih-kozhn-84341">https://www.president.gov.ua/news/kozhna-tisyacha-metriv-prosuvannya-vpered-kozhen-uspih-kozhn-84341</a></div>
</article>


<article>
  <h2>Ми не можемо залишити жодного міста й села в російській окупації, яка несе насильство й приниження людей – звернення Президента України</h2>
  <div class="badges"><span class="chip">UK</span> <span class="chip">2023-07-15</span></div>
  <p>Бажаю здоров’я, шановні українці! Сьогодні з візитом у нашій державі – Президент і перша леді Республіки Корея. Дуже важливий візит, дуже важливий напрямок нашої міжнародної роботи. І це перший візит Президента Республіки Корея в Україну за весь час відносин між нашими державами. Зараз, коли від глобальної підтримки України безпосередньо залежить швидкість завершення війни, ми робимо все можливе, щоб така підтримка була максимально інтенсивною, максимально змістовною. Уже за 15 днів липня були переговори, зустрічі, заходи з лідерами Сполучених Штатів, Великої Британії, Франції, Німеччини, Нідерландів, Туреччини, Чехії, Польщі. Також Словаччини, Болгарії, Литви, Швеції, Португалії, Іспанії та Канади, Австралії та Нової Зеландії, Південно-Африканської Республіки, Гвінеї-Бісау. Генсек НАТО Столтенберг, Президент Європейської ради Мішель, Президентка Єврокомісії фон дер Ляєн, Вселенський патріарх Варфоломій. Звернення до студентської спільноти Аргентини, спілкування з найбільшими й найбільш перспективними американськими інвесторами та керівниками компаній. Сьогодні – дуже змістовно – пан Президент Республіки Корея. І ми будемо зберігати найвищий темп міжнародної роботи на всіх рівнях, щоб відновити мир для всієї нашої землі та для всіх наших людей. Одне з найстрашнішого, що приносить війна, це розділення… Ми не можемо залишити жодної нашої людини, жодного міста й села в російській неволі. Всюди, де триває російська окупація, панують насильство, приниження людей. Я вдячний усім нашим партнерам – кожному лідеру, кожному політику, громадському діячу, кожній країні, які справді підтримують нас у тому, що тільки повне звільнення всієї нашої української території дасть змогу повернути повну силу міжнародному порядку, заснованому на правилах. І, звичайно, моя вдячність усім нашим воїнам. Ці тижні на передовій були дуже важливі. Морпіхи 35-ї та 36-ї окремих бригад. Артилеристи 55-ї окремої бригади «Запорізька Січ». 47-ма окрема механізована бригада «Маґура». Десантники «Сімдесятдевʼятки». 3-тя окрема штурмова бригада. 5-та окрема штурмова бригада. 80-та окрема бригада ДШВ. 57-иа окрема мотопіхотна бригада. Я дякую всім вам! Ви – просто всі молодці! Всі, хто хоробро, стійко, сильно б’ється заради України! Україна обов’язково переможе! Слава вам, воїни! Слава всім, хто воює й працює заради України! Слава Україні!</p>
  <div class="source"><a href="https://www.president.gov.ua/news/mi-ne-mozhemo-zalishiti-zhodnogo-mista-j-sela-v-rosijskij-ok-84357">https://www.president.gov.ua/news/mi-ne-mozhemo-zalishiti-zhodnogo-mista-j-sela-v-rosijskij-ok-84357</a></div>
</article>


<article>
  <h2>Безпека нашого континенту починається суверенітетом і силою України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-16</span></div>
  <p>Бажаю здоров’я, шановні українці, українки! Сьогодні ми відзначаємо вже 33-тю річницю ухвалення Декларації про державний суверенітет України. 33-тю з багатьох-багатьох таких річниць, які Україні ще належить відзначити. Вільній Україні. Наша держава ніколи не відмовиться від свого суверенітету. Це вже очевидно всім у світі. І хоч би яким був російський терор, ми знаємо, що українська свобода все одно збережеться, все одно переможе. Щороку Україна ставатиме лише міцнішою та допомагатиме іншим вільним націям берегти суверенітет і будувати спільну безпеку. Україна це може. Може завдяки тому, що рядки й слова з наших фундаментальних державних документів підтверджуються силою й рішучістю наших людей. Мільйонів українців і українок, для яких воля нашої держави – це їхня особиста воля. Вшановуючи українську свободу, український суверенітет, українську силу, ми завжди вшановуємо наших героїв. Різних людей, які билися й бʼються заради України та яким ми завдячуємо свободою. Сьогодні я хочу особливо відзначити воїнів, які цими днями, цими тижнями проявили максимум своєї хоробрості й ефективності заради України. Солдат Олександр Шульга, механік-водій танкового батальйону 33-ї окремої механізованої бригади. Дякую, Олександре, за вашу відвагу та врятовані життя екіпажу! Солдат Олександр Левченко, командир бойової машини «Бредлі» 47-ї окремої механізованої бригади. Дякую, Олександре, за дуже хоробру бойову роботу та знищення ворога! Солдат Андрій Головко, командир відділення вогневої підтримки 79-ї окремої бригади ДШВ. Дякую, Андрію, за влучність і такі потрібні Україні результати на полі бою! Майор Тетяна Гумеля, 110-та окрема бригада територіальної оборони, – я дякую Вам, Тетяно, за якісну логістику й професійну службу! Сержант Олександр Олівко, 3-тя окрема штурмова бригада, командир кулеметного відділення. Дякую за сміливість і влучність, Олександре! Молодший сержант Владислав Дацький – теж 3-тя окрема штурмова бригада, головний сержант штурмового взводу. Дякую за силу, Владиславе! Старший лейтенант Ігор Дикун, Герой України, командир розвідбату. 5-та окрема штурмова бригада. Справжній взірцевий український воїн. Дякую, Ігорю! Лейтенант Олександр Коваленко, Герой України, командир 2-ї штурмової роти 24-го окремого штурмового батальйону «Айдар». Дякую, Олександре! Старший солдат Максим Шевцов, солдат Андрій Хмілевський, молодший сержант Богдан Максимов. Усі троє – воїни нашої славетної «Вісімдесятки» – 80-ї окремої бригади ДШВ. Я дякую вам, воїни! Старший лейтенант Євгеній Марциненко та солдат Олександр Дудун – воїни 57-ї окремої мотопіхотної бригади імені кошового отамана Костя Гордієнка. Я дякую вам, хлопці! Дякую вам за українську силу! Старший лейтенант Олег Спічак та молодший сержант Сергій Саргсян – воїни 123-ї окремої бригади територіальної оборони. Дякую за щоденну хоробрість, щоденну військову кмітливість у протидії російським ДРГ! Капітан-лейтенант Микола Сопко і старшина другої статті Сергій Тарасов – воїни 73-го морського центру спеціальних операцій. Дякую вам за дуже вагомі бойові результати! Завжди в боротьбі за свободу – цінний внесок кожного й кожної. Україна пишається своїми героями! Україна пишається вами! Слава вам, воїни! І, звичайно, я дякую всім воїнам Повітряних сил Збройних Сил України – пілотам, зенітникам, бійцям мобільних вогневих груп. Кожному й кожній, хто береже українське небо. Дякую за кожну збиту російську ракету! Ми вже показали, що немає таких російських ракет, яких не могли б збити українці. І коли український повітряний щит стане достатньо міцним – а це буде! – Україна забезпечить реальну свободу й захищеність усієї Європи від російського терору. Безпека нашого континенту починається тут суверенітетом і силою України. Слава Україні!</p>
  <div class="source"><a href="https://www.president.gov.ua/news/bezpeka-nashogo-kontinentu-pochinayetsya-suverenitetom-i-sil-84365">https://www.president.gov.ua/news/bezpeka-nashogo-kontinentu-pochinayetsya-suverenitetom-i-sil-84365</a></div>
</article>


<article>
  <h2>Україна, ООН і Туреччина спільно можуть забезпечити роботу продовольчого коридору та інспектування суден – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-17</span></div>
  <p>Бажаю здоров’я, шановні українці, українки! Перше. Я провів сьогодні селектор. Ґрунтовні доповіді. Фронт, безпека, постачання снарядів. Командувачі, керівник СБУ, керівники розвідки – ГУР та зовнішньої розвідки. Міністр внутрішніх справ, Міноборони. Детально й щоденно робимо все, щоб наші воїни мали все необхідне для активних дій. Друге. Я дякую кожному нашому рятувальнику, кожному поліцейському, кожному волонтеру, кожному лікарю, які рятують наших людей після російських обстрілів. Сьогоднішні удари терористів по Сумщині, по Харківщині, по Донбасу, по Херсонщині, по Запоріжжю точно не залишаться без відповіді від наших воїнів. Третє. Продовольча безпека. Готуємо розмову з паном Генсеком ООН. Позиція України завжди була й буде максимально чіткою: ніхто не має права руйнувати продовольчу безпеку будь-якого народу. Якщо купка людей десь там у Кремлі вважає, що вони нібито мають право вирішувати, чи буде їжа на столах у різних державах: Єгипті або в Судані, у Ємені або в Бангладеш, у Китаї, в Індії, у Туреччині, в Індонезії, то світ має змогу показати, що шантаж не дозволений нікому. Від першого дня повномасштабної агресії Росія зруйнувала вільне мореплавство в Чорному та Азовському морях. Росія била ракетами й дронами по наших портах, по зернових терміналах, навіть по елеваторах била. Єдиний можливий наслідок цього – це дестабілізація продовольчих ринків, соціальний хаос у країнах, які критично залежать від імпорту продовольства. Українське продовольство – це базова безпека для 400 мільйонів людей. Торік світ відреагував правильно на російську загрозу продовольчій безпеці – разом із Туреччиною та ООН ми запустили Чорноморську зернову ініціативу. Її результати красномовні: майже 33 мільйони тонн агропродукції було експортовано до 45 держав світу. 60% обсягів пішли в країни Африки та Азії. Зокрема, це Алжир, Туніс, Лівія, Єгипет, Кенія, Ефіопія, Сомалі, Судан, а також пішли і в Китай, і в Індію, і в Бангладеш, в Індонезію, в Пакистан, Ірак, Ліван, Ємен. І дуже важливо: наш продовольчий експорт дає змогу рятувати життя в таких країнах, як я вже сказав, як Ємен і Сомалі. Різних людей, різної релігії, різного етнічного походження. Але вони всі однаково мають право на життя! Окрім експортної, ми запустили й гуманітарну ініціативу «Зерно з України». До неї долучилися 34 держави-донори – і я дякую кожному донору! – які допомогли врятувати від голоду людей передусім у країнах Африки. Всі мають право на стабільність. Африка має право на стабільність. Азія має право на стабільність. Європа має повне право на стабільність. А отже, ми всі повинні дбати про безпеку – про захист від російського божевілля. І Чорноморська зернова ініціатива може й повинна працювати й надалі – якщо без Росії, то без Росії. Угода щодо експорту зерна – це угода з Туреччиною та ООН – залишається чинною. Єдине, що зараз потрібно, це її акуратне виконання та рішучий тиск світу на державу-терориста. Я направив офіційні листи Президенту Туреччини Ердогану і Генсеку ООН Гутеррішу з пропозицією продовжити роботу Чорноморської зернової ініціативи чи її аналога в тристоронньому форматі – так, як це найнадійніше. Україна, ООН і Туреччина спільно можуть забезпечити роботу продовольчого коридору та інспектування суден. Це потрібно для всіх у світі. І кожен, хто підтримає, стане рятівником життя на величезному просторі від Марокко до Китаю, від Індонезії до Лівану. Ще одне. Хочу особливо подякувати Швеції. Наші шведські друзі затвердили стратегію допомоги Україні, зокрема з відбудовою. Стратегію до 27-го року. Це дуже важливо – сигнали довгострокової підтримки. Підтримки життя, відновлення життя, підтримки того, що російський терор однозначно програє. Пане Прем’єр-міністре Крістерссон, увесь уряд Швеції, кожен і кожна у Швеції – я дякую вам дуже! Слава всім, хто допомагає нам захищатися від російського терору! Слава кожному нашому воїну! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/ukrayina-oon-i-turechchina-spilno-mozhut-zabezpechiti-robotu-84381">https://www.president.gov.ua/news/ukrayina-oon-i-turechchina-spilno-mozhut-zabezpechiti-robotu-84381</a></div>
</article>


<article>
  <h2>Покарати Росію за терор – це історичне завдання сучасного покоління лідерів світу – звернення  Президента України</h2>
  <div class="badges"><span class="chip">UK</span> <span class="chip">2023-07-18</span></div>
  <p>Бажаю здоров’я, шановні українці й українки! Звіт за цей день. Провів засідання Ставки. Основні питання – це захист наших портів, продовження продовольчого експорту морем. Це стратегічно важливе питання. І не лише для нашої держави. Торік завдяки нашій Чорноморській зерновій ініціативі вдалося запобігти ціновій кризі на глобальному продовольчому ринку. За ціновим вибухом неминуче почались би й політичні та міграційні кризи, зокрема в африканських та азійських країнах. Очевидно, російське керівництво зараз таки намагається спровокувати ці кризи. Без нашого експорту дефіцит на глобальному ринку буде, на жаль, дуже відчутним. І не лише для найбідніших країн. Різні країни відчують: від Лівії та Єгипту до Бангладеш і Китаю. Ми працюємо з нашими партнерами, щоб запобігти цьому. Зі свого боку розробляємо варіанти дій, домовленостей для того, щоб зберегти і українську глобальну роль гаранта продовольчої безпеки, і наші морські виходи на світовий ринок, і робочі місця для українців у портах та аграрній індустрії. Боремось і за світову безпеку, і за нашого українського фермера. До речі, напередодні зустрівся з представниками африканських ЗМІ – друкованих видань, радіо, телебачення – з Південно-Африканської Республіки, з Нігерії, Кенії, Уганди, Гани, Беніну, Кот-дʼІвуару. Вони були не лише в Києві – вони відвідали і Херсонщину, і Бучу, спілкувалися з рідними жертв цієї війни. Щоразу, коли журналісти з інших країн приїжджають в Україну та на власні очі бачать наслідки російської агресії, вони повертаються додому з правдою про цю війну. І ми говоримо з ними під час інтерв’ю не англійською чи французькою мовами – ні, ми говоримо мовою правди, і це дуже допомагає нам тримати та збільшувати увагу світу до України, до нашої боротьби за свободу. Ми говорили з африканськими медійниками, зокрема, про ситуацію із зерновим експортом, російською агресією проти глобальної продовольчої стабільності. Я вдячний кожному й кожній у світових ЗМІ, хто чесно розповідає своїй аудиторії про побачене в нашому регіоні, в нашій країні. Звичайно, на Ставці були доповіді військових, розвідки, Служби безпеки, МВС. Питання зрозумілі – ситуація на передовій, усі гарячі напрямки – від Куп’янського до Херсонщини, Донецька область, південні райони Запорізької області. Розглянули питання щодо постачання боєприпасів і захисту від російських ракетних та дронових ударів. Я хочу подякувати нашим Повітряним силам та всім захисникам, захисницям неба з інших видів і родів військ. Дякую за кожну збиту російську ракету, за кожен збитий «Шахед», за врятовані життя наших людей й інфраструктуру, зокрема в Одесі та області. Особливо вдячний 160-й Одеській та 208-й Херсонській зенітним ракетним бригадам, 302-му зенітному ракетному Харківському полку і воїнам 14-ї радіотехнічної бригади імені Богдана Хмельницького за своєчасне виявлення цілей. Дякую! А кожен факт використання компонентів із країн вільного світу для виробництва зброї російських терористів, зокрема, ракет і «Шахедів»… Кожен такий факт буде нашим аргументом, що наявних санкцій, тиску проти Росії недостатньо. Світ повинен настільки обмежити торговельні відносини з державою-терористом, щоб жодного компонента з вільного світу не можна було використати для терору. Я провів сьогодні важливу нараду щодо духовної незалежності України, наших подальших кроків для захисту прав і законних інтересів громадян України у сфері релігійних відносин. Невдовзі будуть новини. Продовжуємо роботу і над підготовкою Доктрини України, над нашою повоєнною трансформацією та вже сьогоднішніми рішеннями заради допомоги нашим людям. Міністр охорони здоровʼя та міністр соціальної політики представили мені концепцію створення мережі реабілітаційних центрів в Україні. Різний рівень і функціонал, але абсолютно необхідні послуги реабілітації. Вже почалася реалізація. Міністри представлять усі деталі. Зустрівся з керівником Японського агентства міжнародного співробітництва. Це одна з найбільших у світі інституцій підтримки економічного та соціального розвитку. Її робота схожа з роботою, приміром, американського USAID, яку в Україні вже знають. Японське агентство зараз реалізовує програму екстреного відновлення в Україні, а обсяг програми – півмільярда доларів. А загалом за час від початку повномасштабної агресії це Японське агентство вже надало Україні підтримки на понад мільярд доларів. І в нас є потенціал для збільшення співпраці – саме про це говорили: розмінування, енергетика, проекти в інфраструктурі, освіта. Дуже важливо – будівництво реабілітаційних центрів для подолання наслідків війни. І ще одне. Підписав укази про нагородження наших воїнів. Сім указів. Загалом 1255 воїнів. Бойові бригади та підрозділи. Різні ділянки фронту. Однаково найвища хоробрість! З 24 лютого державними нагородами відзначені майже 51 тисяча українських воїнів. Я дякую всім, хто бореться заради України! Слава всім нашим героям! Кожному й кожній, хто воює заради України, хто тренує наших воїнів, хто лікує й відновлює після поранень. Я дякую всім у світі, хто допомагає! І дякую всім партнерам за сьогоднішній «Рамштайн», а особливо – міністру оборони США Остіну за дуже чіткі, недвозначні й потужні заяви. Подолати російську агресію, покарати Росію за терор – це історичне завдання сучасного покоління лідерів світу. І світ виконає це завдання. Перемога України буде! Слава Україні!</p>
  <div class="source"><a href="https://www.president.gov.ua/news/pokarati-rosiyu-za-teror-ce-istorichne-zavdannya-suchasnogo-84409">https://www.president.gov.ua/news/pokarati-rosiyu-za-teror-ce-istorichne-zavdannya-suchasnogo-84409</a></div>
</article>


<article>
  <h2>Російський терор зачіпає всіх; кожен у світі має бути зацікавлений у притягненні Росії до відповідальності – звернення Президента України</h2>
  <div class="badges"><span class="chip">UK</span> <span class="chip">2023-07-19</span></div>
  <p>Бажаю здоров’я, шановні українці, українки! Протягом усього дня – максимум уваги ліквідації наслідків удару російських терористів по Одесі, по громадах в області, по Чорноморську, по наших портах. Це була чи не найбільша за весь час повномасштабної війни спроба Росії завдати болю Одесі. Дякувати ППО й усім нашим захисникам неба, наслідки цього удару все ж менші, ніж могли б бути. З кожним таким ударом ми звертаємося до партнерів знову й знову: повітряний щит України потребує посилення. Цей удар терористів доводить, що їхня мішень – не лише Україна, і не лише життя наших людей. У портах, які були атаковані сьогодні, зберігається близько мільйона тонн продовольства. Саме той обсяг, який уже давно мав би бути доставлений у країни-споживачі в Африці, в Азії. В портовому терміналі, який цієї ночі найбільше постраждав від російського терору, зберігалися 60 тисяч тонн агропродукції, що призначалися для відправки в Китай. Тобто всіх це зачіпає – російський терор. Кожен у світі має бути зацікавлений у притягненні Росії до відповідальності за терор. Я вдячний усім нашим воїнам, які захищають нашу державу від таких ударів. Вдячний усім рятувальникам, медичним працівникам, працівникам комунальних підприємств, місцевій владі, волонтерам, які допомагають нашим людям долати наслідки терору. Одещина, Херсонщина, Житомирщина, Кіровоградська область. Запоріжжя, Харківщина, Донеччина. Всюди, де були обстріли, ракетні та дронові удари. Я хочу подякувати кожному й кожній, хто допомагає рятувати життя! Сьогодні вранці на селекторі мені доповідали і військові, і МВС, інші урядовці, профільний заступник керівника Офісу з регіональної політики. У громадах, які постраждали від ударів цієї ночі, вже почалися першочергові ремонтні роботи. Провів сьогодні переговори з головою уряду Ірландії – він був в Україні з візитом. Ірландія – один із найбільш енергійних наших партнерів у Європі. І хоч країна нейтральна, ірландці не залишаються нейтральними до моральних викликів. В умовах такої агресії вони чітко – на світлому боці історії і допомагають нам як політично, так і безпеково, економічно, санкціями. Дуже важлива гуманітарна підтримка. Сьогодні ми обговорили наші подальші спільні кроки, зокрема те, що стосується Формули миру, Глобального саміту миру. Дякую Ірландії за підтримку нашої позиції і щодо зернової ініціативи. Провів зустріч і з керівницею USAID, Агентства з міжнародного розвитку Сполучених Штатів, Самантою Пауер. Напередодні вона була в Одесі й абсолютно розуміє і значення наших портів для продовольчої безпеки світу, і російську загрозу світовій стабільності. Ми детально обговорили сьогодні можливості захисту нашої інфраструктури, нашу глобальну роль. І дуже важливо, що USAID готове й надалі працювати з Україною для підтримки економічної активності в нашій країні, розвитку підприємств, підтримки робочих місць. Вдячний за цю підтримку! І ще одне. Вже активно готуємося до міжнародних заходів, які заплановані на серпень і вересень. Зокрема, провів сьогодні велику нараду щодо підготовки саміту Кримської платформи рівня лідерів держав і парламентського рівня. Точно знаємо, що саміт буде змістовним і Крим стане ще ближчим до повернення у вільний світ, ще ближчим до звільнення від окупації. Уся українська земля і всі українські люди мають бути вільними. Слава всім, хто бореться заради України та свободи! Я дякую всім у світі, хто допомагає! Слава Україні!</p>
  <div class="source"><a href="https://www.president.gov.ua/news/rosijskij-teror-zachipaye-vsih-kozhen-u-sviti-maye-buti-zaci-84433">https://www.president.gov.ua/news/rosijskij-teror-zachipaye-vsih-kozhen-u-sviti-maye-buti-zaci-84433</a></div>
</article>


<article>
  <h2>Люди мають відчувати, що ресурси бюджетів використовуються справедливо й правильно – звернення Президента України</h2>
  <div class="badges"><span class="chip">UK</span> <span class="chip">2023-07-20</span></div>
  <p>Бажаю здоровʼя, дорогі українці, українки! Перше – хочу подякувати всім, хто допомагає нашим людям, нашим містам подолати наслідки російських ударів. Одеса й область, Миколаїв, Запоріжжя, Житомирщина, Харків, прикордонні області, Донеччина... Я дякую всім рятувальникам, лікарям, медичним сестричкам, волонтерам, поліцейським, місцевій владі. Дякую всім, хто працює заради людей та України. Постраждалим від російських ударів надається необхідна допомога. Знову й знову дякую працівникам наших портів, загалом транспортної інфраструктури, хто робить усе, щоб зберегти український експортний потенціал, наші виходи в глобальну економіку. Тільки за чотири дні цього тижня, з понеділка, російські терористи вже застосували проти нашої держави й значною мірою – саме проти Одеси та Одещини, Миколаєва, інших наших південних міст і громад… Застосували майже 70 ракет різних типів, майже 90 «Шахедів». Звичайно, нашим воїнам вдалося збити частину ворожих ракет і дронів, і я дякую за це кожному нашому захиснику неба… Але, на жаль, потужностей української ППО поки не вистачає, щоб дати захист усьому українському небу… Ми максимально активно працюємо з партнерами заради додаткових комплексів ППО, які можуть дати спокій і безпеку і нашій Одесі, і всім іншим містам, громадам нашої країни. Хочу сьогодні подякувати кільком державам, які посилили санкції проти російських субʼєктів, різних субʼєктів, які так чи інакше допомагають Росії вести цю людиноненависницьку агресію. Я дякую Сполученим Штатам, Канаді, Європейському Союзу. Сотні нових санкційних цілей успішно реалізовані. Росія та кожен у цьому світі, хто наважується допомагати терористам, повинні відчувати постійне зростання санкційного тиску – чи то фізичні особи, чи то компанії, чи то країни. Сьогодні є й важливе рішення Національного банку України щодо фінансової установи, яка працює в нашій країні та яка належить російським олігархам – вони під санкціями в різних юрисдикціях… Були застосовані санкції РНБО. І тепер буде правильно, щоб Кабінет Міністрів України невідкладно розглянув відповідні пропозиції Нацбанку України та підтримав їх щодо цієї фінансової установи. В інтересах вкладників, заради фінансової стабільності та елементарної справедливості. Говорив сьогодні з Премʼєр-міністром Шмигалем і щодо іншого питання, яке варто розглядати, зокрема, через призму справедливості. Бюджетні видатки. У час такої війни максимум державної уваги, а отже, і державних ресурсів має йти на оборону. Очевидна річ. А кожен проект, який може бути реалізований коштом позабюджетних ресурсів, має бути реалізований коштом саме позабюджетних ресурсів. Це стосується різних сфер, зокрема галузі культури. Музеї, культурні центри, символи, серіали – усе це важливо, але зараз інші пріоритети. Знаходьте позабюджетні кошти. Не державні. Отже, я запропонував голові уряду два кроки. Перший – знайти позабюджетні кошти на проекти, які зараз справді потрібні. У світі є люди, які можуть допомогти. А друге: попросив Премʼєр-міністра розглянути заміну міністра культури та інформаційної політики України. Окремо хочу звернутися до всіх представників місцевої влади в нашій країні: люди мають відчувати, що ресурси бюджетів використовуються справедливо й правильно. Кожен розуміє, про що йдеться. Бруківка, прикрашання міст, фонтани – почекають. Спочатку перемога. І ще одне. Продовжуємо працювати, щоб мобілізувати світ для захисту продовольчої безпеки й нормального життя. Сьогодні вперше в історії відносин між нашими державами говорив із Премʼєр-міністром Ефіопії, зокрема, про спробу Росії зруйнувати наш зерновий експорт. Зараз у Ефіопії близько 20 мільйонів людей – на межі голоду. Одна з найкритичніших ситуацій у світі. Торік український експорт врятував життя щонайменше мільйона громадян Ефіопії – саме стільки продовольства вдалося спрямувати в цю країну, майже 300 тисяч тонн. І якби не російська агресія, то вдалось би врятувати значно більше життів – дати значно більше безпеки. Впевнений, що цього року можемо це зробити – всі разом, увесь світ. Ніхто в світі не зацікавлений у тому, щоб Росії вдалося зруйнувати глобальний продовольчий ринок. І, до речі, ми вже почали готуватися до запланованого на завтра засідання Ради Безпеки ООН – саме щодо цього питання, продовольчої безпеки. Вдячний всім у світі, хто допомагає! Слава нашим воїнам! Слава кожному й кожній, хто бʼється заради свободи й життя людей! Слава Україні!</p>
  <div class="source"><a href="https://www.president.gov.ua/news/lyudi-mayut-vidchuvati-sho-resursi-byudzhetiv-vikoristovuyut-84457">https://www.president.gov.ua/news/lyudi-mayut-vidchuvati-sho-resursi-byudzhetiv-vikoristovuyut-84457</a></div>
</article>


<article>
  <h2>З початку тижня лише в Одеській області від російського терору постраждали понад 20 людей; лише абсолютне зло може завдавати таких ударів – звернення Президента України</h2>
  <div class="badges"><span class="chip">UK</span> <span class="chip">2023-07-21</span></div>
  <p>Дорогі українці, українки! Ще двох дітей сьогодні вбила Росія. Удар російської артилерії по селищу Дружба, Торецька громада Донецької області. Загинули дівчинка 2007 року народження і хлопчик – 2013-го. Чернігівська область, селище Гончарівське – влучання ракети. Дві жінки вбиті, триває розбір завалів… Пошкоджені будинок культури, школа, житлові будинки. Мої співчуття рідним і близьким загиблих! Сьогодні ж російські ракети й дрони знову били по Одесі, по наших південних районах. Загалом від початку тижня лише на території Одеської області від російського терору постраждали понад 20 людей. Серед них двоє дітей. Лише абсолютне зло може завдавати таких ударів. Буде відповідь. Окрім цього, буде ще більше консолідації світу для захисту й для спільних дій, ще більше енергії заради перемоги, ще більше прагнення справедливості, справедливого покарання Росії за всі злочини цієї війни. І таке покарання буде. Провів засідання Ставки. Тривале. Детально розібрали питання захисту наших міст і громад, наших портів від російських ударів. Якщо хтось там у Росії сподівається, ніби вони зможуть зробити Чорне море простором свавілля й тероризму, то в них це не вийде. Знаємо, як захиститись, бачимо у світі готовність працювати разом і надалі – і більш активно, – щоб дати спокій цьому регіону. Сьогодні ввечері планую провести перемовини з Президентом Туреччини Ердоганом. Чорноморський регіон, продовольча безпека, інші важливі теми. Як і завжди, на Ставці були детальні доповіді військових, розвідок, прикордонників щодо наявної ситуації на передовій. І не лише на ключових напрямках активних дій, але й загалом щодо кордону, щодо ймовірного розвитку ситуації. Забезпечення боєприпасами – тема постійної уваги. Звичайно, і наше виробництво снарядів і дронів, а не тільки постачання від партнерів. Щотижня фіксуємо більші результати, зростання наших можливостей. Провів сьогодні й ґрунтовну нараду щодо одного з найважливіших компонентів державної політики України – політики героїв. Політики щодо наших воїнів, щодо ветеранів. Україна не лише переможе в цій війні, а й виграє таке життя, яке буде гідним героїв, які за нього борються. Це дуже важливо, щоб наш устрій – державний, суспільний, економічний, культурний – був саме таким, про який можна буде сказати, що він справді заснований на повазі. На повазі до України та кожного й кожної, хто спрямував своє життя, свою хоробрість, свою силу заради того, щоб Україна вистояла проти зла й перемогла російський терор. Вдячний усім, хто вже почав розробляти разом із нами деталі української трансформації після цієї війни. І ще одне. Я дякую нашим воїнам. Кожному й кожній, хто захищає українське небо по всій країні. Повітряним силам, нашим льотчикам і зенітникам, мобільним вогневим бригадам. Кожному підрозділу ППО усіх родів та видів військ. Дякую вам! Бахмутський напрямок… 5-та окрема штурмова бригада, 24-та окрема механізована бригада, 28-ма окрема механізована бригада. Дякую вам, воїни, за вашу відвагу та вміння бити по ворогу так, щоб навіть ворог – якщо виживе – розумів, що Україна завжди буде вільною! 128-ма окрема гірсько-штурмова Закарпатська бригада, морпіхи 35-ї та 36-ї окремих бригад, артилеристи 55-ї бригади, 79-та окрема бригада ДШВ та 110-та окрема механізована бригада. Дякую вам, воїни, за вашу влучність, за вашу здатність повертати Україні своє! Слава вам усім, воїни! Слава кожному й кожній, хто б’ється заради нашої держави й людей! Дякую всім у світі, хто нам допомагає! Слава Україні!</p>
  <div class="source"><a href="https://www.president.gov.ua/news/z-pochatku-tizhnya-lishe-v-odeskij-oblasti-vid-rosijskogo-te-84469">https://www.president.gov.ua/news/z-pochatku-tizhnya-lishe-v-odeskij-oblasti-vid-rosijskogo-te-84469</a></div>
</article>


<article>
  <h2>Триває перевірка «військкоматів»: відповідальність за порушення неминуча – звернення Президента України</h2>
  <div class="badges"><span class="chip">UK</span> <span class="chip">2023-07-22</span></div>
  <p>Бажаю здоровʼя, шановні українці, українки! Звіт за цей день. Перше. Правоохоронці доповіли мені сьогодні про ситуацію з колишнім одеським «військкомом». Йому повідомлено про підозру за фактами незаконного збагачення та порушення порядку несення військової служби. Логічно, що самим лише звільненням ця історія не мала завершитися. Державне бюро розслідувань, Офіс Генерального прокурора продовжують необхідні слідчі та процесуальні дії. Усі деталі, які можна оприлюднити, правоохоронці обов’язково представлять суспільству. Й загалом триває перевірка територіальних центрів комплектування, тобто «військкоматів». І кожне таке «кабінетне» порушення десь у військовій ієрархії, будь-яка спроба якось там збагатитись принижує наших воїнів, наших героїв. Відповідальність за порушення – неминуча. Друге. Сьогодні завершилася процедура щодо одного із системних банків, який належав російським олігархам. Тепер у ньому державний менеджмент. Гарантовані і права вкладників, і стабільність банківського сектору. Надалі цей банк працюватиме у звичайному режимі. Я дякую команді Національного банку України, дякую Кабінету Міністрів і Фонду гарантування вкладів за швидкі та ефективні кроки в межах законної процедури. Ще один актив російських олігархів, які досі продовжують працювати в межах наявної в Росії системи, контролюється нашою державою. Третє. Говорив із Генеральним секретарем НАТО Єнсом Столтенбергом. Тематика очевидна. Це виконання домовленостей, яких ми досягли на саміті Альянсу у Вільнюсі. Пріоритет незмінний: це якнайшвидший вступ у НАТО, коли дадуть змогу безпекові умови. Лише це надійно гарантуватиме безпеку та мир усій Європі. Говорили і про безпекову ситуацію нині, зокрема про російські агресивні кроки в Чорному морі. Будь-яка дестабілізація в цьому регіоні та зрив роботи наших експортних шляхів означатимуть проблеми з відповідними наслідками для всіх у світі. Цінова криза – найменший із можливих наслідків. Обговорили з паном Столтенбергом наші кроки щодо розблокування і забезпечення сталої роботи «зернового коридору». У нашій співпраці ми перейшли на новий, вищий рівень – рівень Ради Україна – НАТО. І цей механізм може спрацювати. Я звернувся до Єнса з пропозицією невідкладно скликати таку Раду для відповідних кризових консультацій. Днями зустріч відбудеться. Безпекову кризу в Чорному морі ми можемо подолати. Четверте. Хочу подякувати всім країнам, які цього тижня ухвалили нові рішення на підтримку нашої держави, наших людей, наших військових, всіх громадян. Республіка Корея анонсувала збільшення допомоги Україні. Дякую! Азербайджан – гуманітарна допомога в галузі енергетики та розмінування. Дякую! Швеція – схвалено програму допомоги нашому відновленню. Стратегія до 2027 року. Дуже дякую! Японія – підписано угоду між Світовим банком та Україною про позику в розмірі 1,5 млрд доларів під гарантії Японії. Дякую! Австралія, Канада, Британія, США – санкції проти осіб, повʼязаних з агресією. Дякую! Сполучені Штати – пакет військової допомоги. Артилерія, снаряди, ППО – усе те, що нині так нам потрібно. Дякую! Німеччина – нове оборонне постачання для наших воїнів: танки, снаряди для артилерії, обладнання. Вдячний! І звичайно, наші воїни. Кожен і кожна, хто зараз у бою, на бойових постах і бойових завданнях. Я дякую вам! Дякую, що наші Сили кожного дня нарощують тиск на окупантів. Особливо відзначу сьогодні наших нацгвардійців – воїнів 15-ї бригади оперативного призначення імені Героя України Богдана Завади. Дуже потужно нищать російське зло на Півдні нашої держави. Дякую, хлопці, за кожну відбиту атаку й за ваше просування вперед! Слава вам! Окремо хочу відзначити сьогодні і воїнів ГУР, нашої розвідки, – підрозділ Тимура. Дуже круті, хлопці! Молодці! Дякую! Слава кожному і кожній, хто робить Україну сильнішою! Слава Україні!</p>
  <div class="source"><a href="https://www.president.gov.ua/news/trivaye-perevirka-vijskkomativ-vidpovidalnist-za-porushennya-84489">https://www.president.gov.ua/news/trivaye-perevirka-vijskkomativ-vidpovidalnist-za-porushennya-84489</a></div>
</article>


<article>
  <h2>Попри будь-які намагання зламати нашу державу й наших людей ми знаємо: в України є майбутнє – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-23</span></div>
  <p>Дорогі українці, українки! Сьогодні весь день триває ліквідація наслідків удару російських терористів по нашій Одесі. 19 ракет різних типів – абсолютно спеціально, щоб їх було складніше збити та щоб завдати більше руйнувань. Цієї ночі в Одесі одна людина загинула. Мої співчуття рідним і близьким. 20 людей травмовані, і серед них четверо дітей. 11 років, 12 років, двоє 17-річних. Усім надається необхідна допомога. І я дякую кожному й кожній, хто з Одесою. Дякую всім у місті, хто допомагає постраждалим та з розбором завалів. Рятувальники й лікарі, військові й поліцейські, волонтери та місцева влада. Бізнес, який долучився. Дякую й усім містянам. Дуже важливо допомагати одне одному та своєму місту! Окремо хочу подякувати й тим у світі, хто вже засудив цей черговий прояв російського зла. Не можна допустити, щоб люди у світі звикали до терористичних атак. Мішенню всіх цих ракет є не просто міста, села чи люди. Їхня мішень – це людяність та основи всієї нашої європейської культури. Цієї ночі російська ракета – а це була Х-22, протикорабельна ракета, – влучила у вівтар Свято-Преображенського собору Одеси… Один із найцінніших соборів України. У 1936 році його розграбували та знищили більшовики. Вже у незалежній Україні собор був відновлений. І ось знову терористи намагаються його знищити. Загалом лише цієї ночі в Одесі майже 50 будинків були пошкоджені, з них 25 – памʼятки архітектури. Історичний центр. Світова спадщина, яку взяла під свій захист ЮНЕСКО. Постраждала й будівля консульства Греції, і це вже друга консульська установа в Одесі, яку зачепив російський терор. Лише три дні тому через іншу таку атаку була пошкоджена будівля консульства Китаю. Очевидно, все це – глобальна загроза. Знищення міст, знищення культури, знищення портів, які мають фундаментальне значення для продовольчої безпеки світу. Не було ще таких терористів, які змогли б подолати світ, і в цих кремлівських божевільних теж не вийде. Свято-Преображенський собор в Одесі буде. Обовʼязково ми все відновимо. До речі, я вдячний Італії, пані Джорджі Мелоні, депутатам італійського парламенту та всьому суспільству Італії за обіцянку допомогти з відновленням історичних памʼяток України. Головне, що попри будь-які намагання зламати нашу державу й наших людей ми чітко знаємо: у нас, в України є майбутнє, бо ми захищаємо культуру й людяність. Росія ж цим своїм терором наближає тільки одне – свій демонтаж з історії. І ще одне. Ми вже почали готуватися до наступного тижня. Буде багато різних подій, які обовʼязково посилять український захист. Я дякую Генсеку НАТО Єнсу Столтенбергу за оперативне скликання першого засідання Ради Україна – НАТО. Фактично одразу після нашої вчорашньої розмови була погоджена дата – вже цієї середи відбудеться засідання. Готуємо його змістовним. Готуємо й нові пакети підтримки від партнерів – усе те, що наближає поразку російських терористів. Більше ППО для України, більше артилерії, більше далекобійної зброї. Рецепт закінчення війни очевидний: усе залежить від єдності й рішучості всіх, хто цінує свободу, культуру, життя. Дякую всім, хто допомагає Україні! Дякую всім в Україні, хто дбає про ближнього. Слава нашим воїнам! Слава Україні!</p>
  <div class="source"><a href="https://www.president.gov.ua/news/popri-bud-yaki-namagannya-zlamati-nashu-derzhavu-j-nashih-ly-84493">https://www.president.gov.ua/news/popri-bud-yaki-namagannya-zlamati-nashu-derzhavu-j-nashih-ly-84493</a></div>
</article>


<article>
  <h2>Росія повинна щодня втрачати – це справедливо – звернення Президента України</h2>
  <div class="badges"><span class="chip">UK</span> <span class="chip">2023-07-24</span></div>
  <p>Бажаю здоров’я, шановні українці, українки! Короткий звіт за цей день. Провів Ставку – спеціальний формат. Найбільша увага – до фронтових питань. Були доповіді Головкома, командувачів основних напрямків, керівника ГУР. Максимум уваги і тим напрямкам, де ми рухаємося вперед, і тим, де українські сили – в обороні. На всіх напрямках перше завдання – це максимальне знищення окупантів, їхньої техніки, запасів, складів, штабів. Росія повинна щодня втрачати – це справедливо. І я дякую всім нашим воїнам, які це забезпечують: усім нашим солдатам, матросам, старшинам, сержантам, офіцерам і генералам. Дуже важливо, що наші сили оборони й безпеки, уся наша держава працює єдиною командою заради оборони. Звичайно, детально розбираємо на Ставці й усі питання щодо захисту від російського ракетного та дронового терору. Захист наших людей, наших міст, наших портів, чорноморського «зернового коридору». Готуємо міцні відповіді російським терористам на їхні напади. Провів і кілька політичних нарад, зокрема щодо Євросоюзу, нашої інтеграції. Цьогоріч ми маємо вийти на початок переговорів щодо членства. Україна до цього повністю готова – ми виконуємо те, що необхідно з нашого боку. І робимо все можливе, щоб і готовність Євросоюзу була також повною. Саме цьогоріч. Провів і велику нараду з урядовцями, з нашими міжнародниками щодо експорту української аграрної продукції через територію європейських країн. Є дуже важлива домовленість із Єврокомісією щодо 15 вересня – це крайня дата існування обмежень нашого зернового експорту, і ми віримо, що європейська сторона виконає зобов’язання щодо цієї дати, коли тимчасові обмеження припинять діяти. Абсолютно неприпустиме і відверто не європейське будь-яке продовження обмежень. Європа має інституційну спроможність діяти раціональніше, ніж закривати той чи інший кордон для того чи іншого товару. Ми дуже активно працюємо з усіма, щоб знайти таке рішення, яке відповідатиме духу нашої Європи. І ще одне. Нечасто – раз на місяць – я роблю спеціальну подяку, письмову подяку, тим воїнам, які найбільше відзначилися на передовій. Минулого тижня я передав таку письмову подяку нашій славетній 56-й окремій мотопіхотній Маріупольській бригаді. Усім її воїнам та комбригу. І сьогодні мені передали шеврон 56-ї бригади – він уже тут, у кабінеті, на дошці з іншими шевронами. І прапор, підписаний хлопцями. Я дуже дякую вам, воїни! Дуже дякую вам, герої! Слава всім, хто б’ється заради України! Дякую всім, хто робить Україну сильнішою! Слава Україні!</p>
  <div class="source"><a href="https://www.president.gov.ua/news/rosiya-povinna-shodnya-vtrachati-ce-spravedlivo-zvernennya-p-84497">https://www.president.gov.ua/news/rosiya-povinna-shodnya-vtrachati-ce-spravedlivo-zvernennya-p-84497</a></div>
</article>


<article>
  <h2>Коли наші люди роблять усе можливе й неможливе для перемоги, будь-яке внутрішнє зрадництво викликає лють – звернення Президента України</h2>
  <div class="badges"><span class="chip">UK</span> <span class="chip">2023-07-25</span></div>
  <p>Бажаю здоров’я, шановні українці, українки! Сьогодні був довгий і насичений подіями день. Цей день почався рано. І вже звичною нашою роботою над отриманням зброї, нових пакетів оборонної підтримки, зокрема американської. І я вдячний за сьогоднішній пакет: артилерія, ракети для «Хаймарсів», «Петріотів», «Насамсів», дрони й багато всього іншого. Дякую, Америко! Говорив із Прем’єр-міністром Великої Британії Ріші Сунаком. Як і завжди, цілком практична розмова, чітка. Першочергово – про захист наших південних районів, зокрема Одеси, нормального життя людей і роботи наших портів. Ми обговорили з Ріші можливі кроки, можливу кількість батарей ППО. Сполучене Королівство може стати тим лідером, чия допомога системами ППО гарантуватиме реальну безпеку. Світ знає, що з безпеки наших чорноморських портів починаються спокій і стабільність на світовому продовольчому ринку. Зараз той час, коли важливо зібрати врожай рішучості, безпекової рішучості, щоб згодом нікому не довелось опинитися в ролі збирачів урожаю хаосу ані в країнах Африки, ані будь-де на інших континентах. Продовольча безпека – це глобально важливий пріоритет і частина Української формули миру. Провів сьогодні й підготовчу нараду – перед першим засіданням Ради Україна – НАТО, яке відбудеться вже завтра. Консультації щодо питання саме безпеки в Чорному морі – наших портів та нашого зернового експорту. Вже почали й підготовку – разом з Альянсом – підготовку плану взаємосумісності. Друга нарада з урядовцями та представниками Верховної Ради України – щодо європейської інтеграції, необхідних кроків, саме тих рішень, які мають бути ухвалені, щоб дати старт переговорам про членство України у Євросоюзі. Займаємось підготовкою переговорів фактично в щоденному режимі. Сьогодні відбулася хоч і непублічна, але все ж стратегічно важлива подія: урядовці представили результати першого року армії дронів. Вже не проекту, а реальної української армії дронів. Відбулася презентація різних видів українських дронів, які використовуються для оборони, а також зустріч із виробниками, проектувальниками, донорами. Журналісти й представники громадянського суспільства мали змогу побачити, який потенціал досягнутий за перший рік армії дронів та як армія буде збільшуватися. Абсолютно потрібні обороні всі дрони – від доволі простих «Мавіків» до морських дронів та ударних дронів, які здатні діяти на великій відстані. До речі, часто на Ставці ми обговорюємо цю тематику й часто – на підвищених тонах. Але результати є, і це можна побачити в новинах. Хороші новини із застосуванням українських дронів будуть частіше. І це принципово. Ще одне, принципове. Мільйони українців, українок день за днем, добу за добою максимально зосереджені на одному. Не на собі, не на своїх якихось там бажаннях, а на захисті держави й життя. Але, на жаль, деяким особам здається, що війна десь там, десь далеко від них. Ніби купол Верховної Ради, чи стіни якихось там кабінетів, чи перелік якихось повноважень можуть закрити від реальності. Ніхто не пробачить ані депутатам, ані суддям, ані «воєнкомам» чи будь-яким іншим посадовцям протиставлення себе державі. Комусь там острови та курорти під час війни, комусь там заробіток у «воєнкоматі», комусь там хабарі в судах. Для будь-яких державних посадовців – це зрада державних принципів, це зрада інтересів суспільства. Я хочу всіх депутатів, чиновників та всіх інших на державних посадах попередити. Коли днями шукаєш зброю для держави, коли вся увага тому, щоб була артилерія, були ракети, були дрони, коли постійно бачиш, постійно відчуваєш, яку моральну силу здобули для України наші воїни, наші люди, які роблять усе можливе й неможливе для перемоги та збереження свободи, тоді будь-яке внутрішнє зрадництво, будь-який «пляж» чи будь-яке особисте збагачення замість інтересів України викликають щонайменше лють. Лють. Запам’ятайте це. Уявіть, скільки мільйонів сердець в Україні відчули таку ж лють. Я хочу, щоб мене зараз почули всі депутати, усі посадовці. Ви повинні працювати. В Україні та заради інтересів українського народу. Я вдячний тим депутатам, які справді займаються інтересами держави. А ті, хто думає, як більше часу провести б за кордоном та шукають собі «вигідні» відрядження, щоб можна було їх поєднати з бізнесом, із друзями чи «пляжами», – вас таких не буде. Не буде й тих, хто через якісь там свої вигоди не хоче ухвалювати рішення, які необхідні для нашої оборони чи для європейської інтеграції. Кожен закон, який потрібен, щоб посилити позиції наших воїнів, повинен бути ухвалений. Кожен закон, який потрібен, щоб Україна почала переговори із ЄС щодо вступу, повинен бути ухвалений. І я більше не хочу чути жодних відмовок. І ніхто не хоче. Україна вам більше часу не дає. Якщо ви працюєте заради України, ви потрібні Україні, якщо ні, то ні. Ще одне. Сьогодні представили мені деякі попередні результати перевірки інших «воєнкомів», окрім колишнього одеського. І невтішні результати. Звичайно, правоохоронці реалізують їх у законний спосіб, і суспільство все побачить. Але хочу сказати всім таким «воєнкомам» і будь-яким іншим чиновникам, які чомусь думають, що суспільство нібито просто почекає, нібито можна нахабнішати десь у тилу. Ми виграємо цю війну, яку почала Росія. І ми виграємо для України таке державне життя, яке буде гідним наших героїчних захисників, кожного й кожної, хто зараз усі свої сили віддає захисту. Негідним у такому житті місця немає. І останнє. Я підписав сьогодні два укази про нагородження наших воїнів. 649 захисників і захисниць України відзначені державними нагородами. З них 218, на жаль, посмертно. Всі мають пам’ятати, чого вартують державність, свобода та гідність. Слава Україні!</p>
  <div class="source"><a href="https://www.president.gov.ua/news/koli-nashi-lyudi-roblyat-use-mozhlive-j-nemozhlive-dlya-pere-84509">https://www.president.gov.ua/news/koli-nashi-lyudi-roblyat-use-mozhlive-j-nemozhlive-dlya-pere-84509</a></div>
</article>


<article>
  <h2>Дуже важливо, що зухвалість цієї атаки російських терористів вдалося знищити – звернення Президента України</h2>
  <div class="badges"><span class="chip">UK</span> <span class="chip">2023-07-26</span></div>
  <p>Бажаю здоров’я, шановні українці, українки! Сьогодні день, який варто завершити особливою подякою всім нашим воїнам ППО за кожну збиту російську ракету. Зараз дані ще уточнюються, але, за попередніми доповідями, лише протягом сьогоднішнього ракетного нальоту вдалося збити понад 30 ракет – абсолютну більшість із тих, що були застосовані проти нас. Є кілька влучань, є й падіння уламків ракет. Але дуже важливо, що зухвалість цієї атаки вдалося знищити. ППО – молодці! Я дякую кожному й кожній, хто береже українське небо. І ми щодня працюємо для того, щоб у наших воїнів було більше й більше можливостей для захисту України, наших міст і людей. Сьогоднішній день не став винятком. Сьогодні відбулось перше екстрене засідання Ради Україна – НАТО. Ми домовлялися про це засідання з Генсеком НАТО Єнсом Столтенбергом, буквально за кілька днів зібрали Раду. І Єнс, і всі держави-союзники відреагували оперативно та солідарно. На рівні Альянсу чітко засуджені російські атаки проти нашої держави, проти наших портів. Обговорили, які конкретно дії можуть повернути спокій і передбачуваність Чорноморському регіону. Дякую всім за змістовну роботу сьогоднішньої Ради Україна – НАТО! Сенат Італії ухвалив сьогодні рішення щодо визнання Голодомору геноцидом українського народу. І це дуже важливо. Важливо, що визнання світом історичної правди про Голодомор стає дедалі впевненішим – крок за кроком ми забезпечимо повне визнання цієї правди. Провів кілька важливих нарад щодо підготовки міжнародних заходів у серпні, зокрема Кримської платформи. Готуємо й перелік деокупаційних кроків для Криму. Комплексних: і безпекових, і економічних, і соціальних. Ми можемо доволі швидко реінтегрувати Крим у державну тканину України. Власне, уже зараз окупантам варто подумати там, у Криму, що, поки Кримський міст ще хоч так-сяк працює, треба їм повертатися додому, у Росію. Крим, як і вся Україна, буде вільним – вільним від усього російського зла, починаючи від російських ракет і закінчуючи кожним російським окупантом. Росія програє цю війну, і жодна ракета її не врятує. Слава всім, хто захищає Україну! До речі, сьогодні були дуже непогані результати у наших хлопців на фронті. Молодці. Деталі згодом. Слава Україні!</p>
  <div class="source"><a href="https://www.president.gov.ua/news/duzhe-vazhlivo-sho-zuhvalist-ciyeyi-ataki-rosijskih-terorist-84521">https://www.president.gov.ua/news/duzhe-vazhlivo-sho-zuhvalist-ciyeyi-ataki-rosijskih-terorist-84521</a></div>
</article>


<article>
  <h2>Мав честь привітати лікарів і медичних сестричок, фронтових медиків із професійним святом; вдячний кожному й кожній, на кому тримається життя України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-27</span></div>
  <p>Бажаю здоровʼя, шановні українці, українки! Завершуємо цей день роботою в Одесі. Дніпровщина, Миколаїв та Очаків... Тепер – наша Одещина. Наші бойові медики, усі наші медичні працівники й працівниці, які рятують життя наших воїнів та цивільних, наших дорослих, наших діточок. Мав честь привітати сьогодні українських лікарів і медичних сестричок, фронтових медиків із професійним святом. Нагородив найкращих. Але вдячний усім, кожному й кожній, хто залишається в наших містах і селах, у прифронтових районах, хто працює на передовій, на кому дійсно тримається життя України. Я дякую вам! Уранці провів Ставку. Як і завжди, розглянули ключові питання нашої оборони, захисту нашого неба та наших міст. Доповіді щодо ситуації на фронті та перевіряємо «воєнкомів». Думаю, реакцію держави на зловживання «воєнкомів» ви бачите. Миколаїв – багато питань, які треба розв&#x27;язати для людей, зокрема і в обласній лікарні. Міністр охорони здоровʼя та очільник обласної адміністрації все почули. Очаків – дякую нашим лікарям, які там працюють. Вони справжні герої! Одеса – теж мав честь нагородити медичних працівників, подякував за роботу. Важлива розмова відбулась і в присутності міністра охорони здоровʼя з командувачем Медичних сил Збройних Сил України Тетяною Остащенко. Про те, що стосується питань, які гостро турбують наших бойових медиків, наших воїнів. Питань, від яких залежить порятунок життів. Очікую спільної роботи командувача зі спільнотою бойових медиків, із волонтерами та, з іншого боку, з урядовцями, щоб були знайдені необхідні рішення. Заслухав доповідь щодо ліквідації наслідків російських ударів по Одесі, по області. Тут, у Свято-Преображенському храмі, який Росія намагалася знищити, відчувається, що наші люди, наш дух усе одно сильніші. Сильніші, ніж російський терор. Шукаємо системи ППО, щоб захистити Одесу, увесь наш південь. І я дякую всім у світі, хто вже приєднався до цієї роботи з нами. Ще одне. Київ. Сьогодні мінус один депутат Верховної Ради України. Справедливо. Вважаю, що скажу зараз теж справедливо: кожен намір будь-якого посадовця кудись поїхати за кордон, будь-якого депутата варто перевіряти до секунди. Якщо хтось дуже хоче відпочити від роботи на державу, то держава від таких осіб теж відпочине. Я дякую всім, хто бʼється заради України! Дякую за звільнення Старомайорського. Хлопці, іще раз вас вітаю! І ще раз хочу привітати зі святом наших шановних медиків. Дуже пишаємося вами! Слава Україні!</p>
  <div class="source"><a href="https://www.president.gov.ua/news/mav-chest-privitati-likariv-i-medichnih-sestrichok-frontovih-84561">https://www.president.gov.ua/news/mav-chest-privitati-likariv-i-medichnih-sestrichok-frontovih-84561</a></div>
</article>


<article>
  <h2>Готуємо доволі вагомі міжнародні рішення для України, для наших воїнів – звернення Президента України</h2>
  <div class="badges"><span class="chip">UK</span> <span class="chip">2023-07-28</span></div>
  <p>Бажаю здоров’я, шановні українці, українки! Сьогодні був важливий і хороший день. Уранці з нагоди Дня Державності мав честь привітати й відзначити нагородами наших захисників і захисниць. «Золоті Зірки» Героям України, «Хрести бойових заслуг», ордени Богдана Хмельницького, ордени «За мужність»… Мав честь вручити й почесні відзнаки бойовим бригадам і прикордонним загонам. Щасливий, що в нас є такі воїни. Вручив і паспорти громадянина України нашим юним хлопцям і дівчатам. Серед них – діти наших воїнів, діти загиблих наших героїв… Діти. Держава може й повинна відкрити для них абсолютно всі можливості жити гідно, цивілізовано, безпечно. Жити вільно! Для кожного нового покоління українців та українок. І дуже вірю в ці нові покоління, в наших дітей. І вдячний їм за віру в Україну. Сьогодні відбулась і важлива міжнародна зустріч. Прем’єр-міністр Катару був у Києві – дуже плідні переговори. Найважливіше – Катар буде з нами в реалізації Формули миру, приєднується до спільних глобальних зусиль. Домовилися про співпрацю для повернення українських дітей, які були депортовані в Росію. Обговорили ситуацію навколо Чорноморської зернової ініціативи – дуже важливо, щоб на світовому продовольчому ринку не було жодних дефіцитів та спровокованих Росією криз. Це питання глобальної стабільності. Дякую Катару за відповідальну позицію. І ще одне. Наші міжнародники готують доволі вагомі рішення для України, для наших воїнів. Робимо максимум зараз, робимо це непублічно – щоб результати наших воїнів, які побачать усі, теж могли стати максимальними. Я дякую всім, хто допомагає посилювати Україну! Дякую кожному й кожній, хто зараз у бою! Ще раз вітаю з Днем Української Державності та Днем хрещення Русі – України! Слава Україні!</p>
  <div class="source"><a href="https://www.president.gov.ua/news/gotuyemo-dovoli-vagomi-mizhnarodni-rishennya-dlya-ukrayini-d-84577">https://www.president.gov.ua/news/gotuyemo-dovoli-vagomi-mizhnarodni-rishennya-dlya-ukrayini-d-84577</a></div>
</article>


<article>
  <h2>Сили спеціальних операцій – це героїзм, про який неможливо розповісти деталі, вони завдають особливо відчутних ударів по російських терористах – звернення Президента України</h2>
  <div class="badges"><span class="chip">UK</span> <span class="chip">2023-07-29</span></div>
  <p>Бажаю здоров’я, шановні українці, українки! Сьогодні – на Донеччині. Часів Яр, Краматорськ, Слов’янськ, Дружківка, Костянтинівка. З нашими воїнами, нашими героями. Вітав і мав честь особисто привітати, потиснути руку й нагородити воїнів Сил спеціальних операцій з нагоди їхнього професійного дня. Вони завжди на найбільш гарячих ділянках фронту, на найбільш відповідальних, особливих завданнях. Так і зараз – Бахмутський напрямок, приїхав до них. Подякував хлопцям за силу й героїзм, за професійність, за надзвичайно професійний захист України. Сили спеціальних операцій – це такий героїзм, про який неможливо розказати всі деталі. Лише через роки, згодом – така специфіка операцій. Хлопці завдають особливо відчутних ударів по російських терористах. З того, про що можна зараз говорити, звичайно, – це участь у ключових бойових операціях. Бахмут зокрема. Авдіївка, Красногорівка, Марʼїнка. Соледар. Разом з усіма боронили Київ, і Гостомель, і Бучу, і Ірпінь, і Мощун, і Макарів. Острів Зміїний – це теж ССО разом з розвідкою, разом з «альфівцями» та ВМС. Кінбурнська коса. Херсон. Зараз – звільнення Старомайорського. Це теж результат, зокрема, ССО. За час війни 17 воїнів Сил спеціальних операцій удостоєні звання Героя України. 13 із них, на жаль, посмертно. Загалом 2520 воїнів ССО відзначені державними нагородами. Дякую вам, воїни, за ваші результати для України, для всього нашого народу! Дякую за шеврон, це дуже почесно! І ще раз бажаю найголовнішого – перемоги! Перемоги над російським злом. Дніпро. Вже під ранок завершилися роботи на місці вчорашнього ракетного удару. Дев’ять людей постраждали, серед них – двоє дітей, підлітки. Усім надано необхідну допомогу. За кожен такий удар, за весь російський терор ворог обов’язково відчує силу справедливості. Ми нічого й нікому з них не забудемо й не пробачимо. Сьогодні – річниця Оленівки, одного з найбільш підлих і жорстоких злочинів Росії. Навмисне, прораховане вбивство полонених «азовців». Хай кожна втрата Росії буде розплатою за її зло, і хай кожен окупант, кожен російський убивця, усі відповідальні за цей терор проти України та українців знають – поки ще живі, – що справедливість перемагає. Україна переможе! Дякую всім, хто наближає нашу перемогу! Вічна пам’ять кожному й кожній, хто віддав своє життя заради України! Слава Україні!</p>
  <div class="source"><a href="https://www.president.gov.ua/news/sili-specialnih-operacij-ce-geroyizm-pro-yakij-nemozhlivo-ro-84601">https://www.president.gov.ua/news/sili-specialnih-operacij-ce-geroyizm-pro-yakij-nemozhlivo-ro-84601</a></div>
</article>


<article>
  <h2>Поступово війна повертається на територію Росії, і це неминучий, природний та справедливий процес – звернення Президента України</h2>
  <div class="badges"><span class="chip">UK</span> <span class="chip">2023-07-30</span></div>
  <p>Бажаю здоров’я, шановні українці, українки! Сьогодні працюємо у Франківську, на Прикарпатті. Мав честь відвідати наших воїнів, які проходять лікування після поранень. Подякував їм за захист держави, за силу. І дякую вам за шеврони, хлопці! Подякував нашим лікарям, медичним сестричкам – пишаємося нашими медиками, усіма, хто рятує життя. Провели у Франківську засідання Конгресу місцевих та регіональних влад України. Наші громади, урядовці, представники сил оборони й безпеки. Партнери України, які співпрацюють із Конгресом. Була дуже змістовна розмова. Перше – це енергетика, підготовка до зими. Російська агресія зазнала банкрутства на полі бою. Сьогодні вже 522-й день, як триває так звана «спеціальна воєнна операція», яку російське керівництво розраховувало на тиждень-два. Україна стає міцнішою. Поступово війна повертається на територію Росії – до її символічних центрів і військових баз, і це неминучий, природний та абсолютно справедливий процес. Але маємо бути свідомі того, що як і минулого року, так і цієї зими російські терористи ще можуть бити по нашій енергетиці, по критичних об’єктах. Сьогодні ми обговорили з громадами поточний стан підготовки всіх можливих сценаріїв. Обговорили й питання термінової відбудови, зокрема й енергетики, різних систем забезпечення життя у громадах. Одеса, наші південні райони, Харків, регіони Заходу нашої держави, прикордонні північні області. Дуже важливо, щоб місцева влада по всій країні саме зараз – влітку й у вересні – була максимально активною в усьому, що треба зробити до холодних місяців року. Бюджетні питання – обговорили. Із цільовими субвенціями з державного бюджету – обсяг, якого недостатньо, – урядовці з цим допоможуть. Багато інших питань громади здатні закрити власним коштом та роботою з позабюджетними ресурсами. Люди бачать, хто займається бруківкою замість допомоги воїнам, хто витрачається на ботоферми замість дронів для фронту, хто вкладається в наближені фірми, а не в реконструкцію лікарень і реабілітацію воїнів. Пріоритет номер один – це оборона, захист держави й людей. Упевнений, всі на місцях це почули. Укриття й фортифікація, допомога бригадам, допомога родинам героїв, захист переселенців – на все це є ресурси в місцевої влади. Дуже важлива, до речі, залученість церков тут, на Франківщині, до розв’язання соціальних питань. Допомога переселенцям, сім’ям воїнів, медичній сфері. Це робить українську соціальну тканину міцнішою. Я дякую місцевій владі і на Прикарпатті, і в інших регіонах за підтримку роботи підприємств, зокрема релокованих. Кожне робоче місце, кожен український продукт, а особливо оборонний продукт, – це наближення нашої перемоги. І ще кілька речей. Представили громадам нашу роботу щодо Формули миру, гарантій безпеки для України на час до вступу в НАТО, переговорів з Альянсом та з Євросоюзом. Люди мають розуміти деталі нашої міжнародної політики, і є частина, у якій можуть допомогти. Зокрема, із тим, щоб у народних депутатів України був відчутний стимул працювати заради необхідних Україні рішень. Мають бути ухвалені всі закони, які потрібні для відкриття переговорів із Євросоюзом. І якщо хтось не готовий у Верховній Раді України працювати позитивно – він чи вона мають розуміти, який це буде негатив для них у їхніх громадах. І вони повинні відчути відповідне ставлення до себе: або вони за Україну, або їм буде складно в Україні. І, звичайно, передова. Дякую всім за цей день на фронті – хороший день, потужний. Бахмутський напрямок, інші дуже гарячі та болісні напрямки на Донбасі: Авдіївка, Марʼїнка, і також, звісно, південні напрямки. 5-та штурмова бригада, 80-та окрема бригада ДШВ, 92-га окрема та 110-та окрема механізовані бригади, дуже, дуже сильні… Морпіхи 35-ї і 36-ї бригад, десантники славетної «Сімдесятдевʼятки», 47-ма окрема механізована бригада, артилеристи 55-ї окремої бригади. Молодці, воїни! А особливо я відзначу сьогодні спецпідрозділ «Артан» та 9-й департамент ГУР – дякую вам! Слава всім, хто б’ється заради України! Дякую тобі, Франківську, за цей день! Слава Україні!</p>
  <div class="source"><a href="https://www.president.gov.ua/news/postupovo-vijna-povertayetsya-na-teritoriyu-rosiyi-i-ce-nemi-84621">https://www.president.gov.ua/news/postupovo-vijna-povertayetsya-na-teritoriyu-rosiyi-i-ce-nemi-84621</a></div>
</article>


<article>
  <h2>Для захисту життя українців і українок потрібно, щоб у наших військових було достатньо далекобійної зброї – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-07-31</span></div>
  <p>Дорогі українці, українки! Сьогодні о сьомій вечора завершено рятувальну операцію у Кривому Розі на місці удару російських ракет. Це були дві ракети «Іскандер». Балістичні ракети проти житлового будинку. В одному під’їзді зруйновані поверхи з 4-го по 9-й. Просто проти цивільних людей, звичайних людей, проти дітей. Це тероризм, який ніхто у світі не назве інакше. Станом на цей час відомо про шістьох загиблих, серед них – дитина, дівчинка, її звали Дар’я. Їй було лише десять років... Разом із нею загинула її мама, її звали Наталія… Звичайна родина у звичайному місті, чиє життя було знищене російськими вбивцями. Мої співчуття всім, хто втратив рідних і близьких… 69 людей постраждали. Десятки зараз у лікарнях. Серед них є й ті, хто в тяжкому стані. Усім надається необхідна допомога. І я дякую кожному й кожній, хто бореться за життя людей! Рятувальна операція була складною. Падали частини конструкції будинку. На рівні четвертого поверху – пожежа. Загалом до порятунку були залучені понад 350 працівників ДСНС, поліції, комунальних служб. Допомагали волонтери. Вдячний усім! Особливо відзначу сьогодні за рятувальну операцію у Кривому Розі таких працівників ДСНС, як лейтенант Вадим Кучкурда, молодший сержант Володимир Гембіхнер, старшина Віктор Іліка та Сергій Бицко – заступник командира державного воєнізованого гірничорятувального загону. Поліцейські: підполковник Микола Гармаш, капітан Роман Бондарчук. Лікарі Владислав Волошин і Костянтин Ісайченков. Нацгвардійці: сержант Андрій Головін, капітан Денис Терещенко. Комунальники Сергій Дмитрієв та Андрій Шайда. Волонтери Лариса Сидоренко та Вікторія Третяк. Дякую! Дуже важливо, коли всі разом захищаємо життя, допомагаємо долати російський терор! За попередніми даними наших військових, ці дві ракети по Кривому Рогу були випущені з території тимчасово окупованого Криму, з району міста Джанкоя. І це знову й знову доводить, що для безпеки наших міст, для захисту нормального життя українців і українок, наших дітей потрібно, щоб у наших військових було достатньо далекобійної зброї, достатньо засобів ураження терористів. Санкційний тиск світу проти Росії заслуговує на суттєве збільшення. І зараз з’являється дедалі більше й більше відкритої інформації, зокрема розслідувань журналістів, про те, як держава-терорист обходить глобальні санкції та отримує критичні компоненти для виробництва зброї. І, до речі, ми неодноразово надавали таку інформацію нашим партнерам у закритому режимі. Треба діяти усім разом. Суттєво посилювати санкції за терор. Суттєво обмежувати канали доставки в Росію критичних компонентів для виробництва ракет. Та відповідати рішучістю – саме рішучістю в постачанні Україні необхідної сучасної зброї, зокрема далекобійних ракет, щоб ми могли зняти цю терористичну загрозу, яку Росія створює проти наших людей, проти наших дітей. Сьогодні ж російські нелюди обстріляли Херсон. З артилерії. Загинув працівник поліції. Мої співчуття. Поранені дев’ять людей, серед них дитина й чотири волонтери громадського об’єднання «Місто сили»… Попри будь-який російський терор, попри будь-які спроби Росії шантажувати світ спільної нашої сили – усіх у світі, хто цінує життя, – достатньо, щоб подолати зло. Ми можемо не лише завдати поразки державі-терористу, а й забезпечити перемогу справедливості. Коли всі, хто винен у терорі, нестимуть відповідальність. Але для цього потрібно щодня, щотижня, щомісяця збільшувати нашу співпрацю та збільшувати тиск на агресора. І я дякую всім у світі, хто саме так і робить! Я дякую всім, хто захищає свободу й людяність разом з Україною! І, звичайно, наші воїни. Бахмут. Весь Донбас, Оріхів та всі наші південні позиції, кордон і кожен та кожна, хто береже спокій регіонів нашої держави. Наші захисники й захисниці неба. Дякую вам, наші герої! Працюємо над новою зброєю для вас! Разом наближаємо перемогу! Слава Україні!</p>
  <div class="source"><a href="https://www.president.gov.ua/news/dlya-zahistu-zhittya-ukrayinciv-i-ukrayinok-potribno-shob-u-84645">https://www.president.gov.ua/news/dlya-zahistu-zhittya-ukrayinciv-i-ukrayinok-potribno-shob-u-84645</a></div>
</article>


<article>
  <h2>Окупанти серйозно відчують наслідки нашої роботи – звернення Президента України</h2>
  <div class="badges"><span class="chip">UK</span> <span class="chip">2023-08-01</span></div>
  <p>Бажаю здоровʼя, шановні українці, українки! Сьогоднішній день почався з дуже змістовних доповідей представників сил оборони й безпеки нашої держави. Керівник Служби безпеки України Малюк і міністр внутрішніх справ Клименко щодо ліквідації наслідків ударів російських терористів по наших містах: Харків, Кривий Ріг, Херсон, інші наші міста. Генерал Залужний доповів щодо загальної ситуації в обороні. Фронт, конкретні напрямки – доповіді генералів Сирського, Тарнавського. Командувач Повітряних сил Олещук доповів щодо результатів застосування протиповітряної оборони. Постійно, у щоденному режимі працюємо з партнерами щодо посилення нашого повітряного щита – крок за кроком додаємо захисту. Була й окрема детальна доповідь керівника ГУР Буданова – окупанти точно відчують наслідки нашої роботи. Серйозно відчують. Ми готуємо низку міжнародних заходів – тиждень буде дуже важливим для України, для нашої зовнішньої політики. Залишається місяць до старту нового політсезону в країнах-партнерах. І зробимо все, щоб цей сезон максимально сприяв нашому руху вперед, до перемоги, нашому прагненню відновити мир для всієї України – без жодного винятку. Більше політичної підтримки для України. Більше зброї для наших воїнів. Повна відповідальність держави-терориста за все, що вона наробила проти України, проти наших міст, сіл, проти наших людей. І хочу сьогодні більш конкретно, поіменно відзначити наших воїнів із напрямків на Донбасі та на Півдні нашої держави. Воїнів, чия хоробрість, чия відвага особливі. Історія кожного з них – це справжній героїзм! Солдат Андрій Калкутін, 56-та окрема мотопіхотна Маріупольська бригада. Солдат Павло Карасьов, 28-ма окрема механізована бригада. Солдат Віктор Константюк, 30-та окрема механізована бригада. Солдат Роман Сидорчук, 33-тя окрема механізована бригада. Старший солдат Андрій Гора, 5-та окрема штурмова бригада. Старший солдат Дмитро Гуменюк, 214-й окремий спеціальний батальйон. Старший солдат Микола Заручевський, 55-та окрема артилерійська бригада. Старший солдат Ярослав Ільків, 24-та окрема механізована бригада. Молодший сержант Тарас Вознюк, 3-тя окрема штурмова бригада. Молодший сержант Сергій Савчук, 36-та окрема бригада морпіхів. Молодці наші хлопці! Молодші сержанти Микола Пайцан і Михайло Щербан, сержант Ігор Аполітов – усі троє зі складу 65-ї окремої механізованої бригади. Молодший сержант Руслан Кривалець, 110-та окрема механізована бригада. Сержант Сергій Дацків, 25-та окрема повітрянодесантна Січеславська бригада. Сержант Олександр Пшеничук, 47-ма окрема механізована бригада. Старший сержант Андрій Самогальський, 22-га окрема механізована бригада. Лейтенант Ігор Литвин, 57-ма окрема мотопіхотна бригада. Майор Ярослав Волянський, 44-та окрема артилерійська бригада. Я дякую вам, хлопці, за знищених ворогів і за врятованих вами побратимів! Я пишаюся вашими результатами! Ви – гордість наша, ви – гордість України. Слава всім нашим воїнам! Слава кожному й кожній, хто б’ється за Україну, хто допомагає нам наближати нашу перемогу! Слава Україні!</p>
  <div class="source"><a href="https://www.president.gov.ua/news/okupanti-serjozno-vidchuyut-naslidki-nashoyi-roboti-zvernenn-84661">https://www.president.gov.ua/news/okupanti-serjozno-vidchuyut-naslidki-nashoyi-roboti-zvernenn-84661</a></div>
</article>


<article>
  <h2>Ваше завдання – щоб світ завжди був разом з Україною – виступ Президента на нараді з керівниками закордонних дипломатичних установ України</h2>
  <div class="badges"><span class="chip">UK</span> <span class="chip">2023-08-02</span></div>
  <p>Шановний Денисе Анатолійовичу, пане Прем’єр-міністре, шановний Дмитре Івановичу, шановні присутні, шановні наші посли, шановні пані та панове дипломати! Сьогодні у нас із вами важлива зустріч, можна сказати, що вона – екстрена зустріч. Останнім часом ми збираємось у такому форматі раз на рік – узимку, щоб підсумувати зроблене й визначити основні завдання на наступний рік. Зараз же спеціальний момент, коли потрібне саме таке спілкування, саме такий формат. За місяць у країнах-партнерах почнеться новий політичний сезон. І нам із вами вдалося зробити так, що минулі політичні сезони у світі стали проукраїнськими. Причому вони стали в усіх державах, чия підтримка життєво важлива для України, для українців. Зараз, за серпень, ми маємо підготуватися до нового політичного сезону у світі, щоб і цей сезон, дуже важливий сезон, теж став проукраїнським. Час із вересня до грудня буде справді періодом рішень. Дуже відповідальних рішень – і для України, і для всієї Європи, і, без сумніву, для безпеки всього світу. Ми маємо так підготувати рішення цього півріччя, щоб кожне було синьо-жовтим, нашим, українським, національним – і всі наші рішення, і рішення разом із партнерами, і рішення на рівні міжнародних інституцій. Кожне рішення про Україну та українців має бути для України та українців. Посилювати нашу державу й суспільство, усю націю – українців в Україні та українців у світі. Допомагати захищати свободу й незалежність нашої держави. І – що не менш важливо – зміцнювати позиції України у глобальній конкуренції за людський капітал. Зараз бути послами України – це бути послами тих рішень, яких ми очікуємо, які готуємо, наповнюємо змістом. Усе дуже конкретно. Наведу зараз п’ять орієнтирів. Формула миру – перший. Зброя та санкції – другий. Інтеграція України із Євросоюзом і НАТО, безпекові гарантії та політика сусідства – третій орієнтир. Четвертий – економіка та відновлення, трансформація. П’ятий – наші люди як в Україні, так і за кордоном, у країнах вашої роботи. Щодо Формули миру. Ми розуміємо, що це вже не лише українська Формула – поступово представлена Україною Формула миру набуває підтримки світової більшості. Абсолютна більшість держав і народів світу прагне миру та міжнародного спокою, прагне безпеки й надійного демонтажу створених Росією загроз. Десять пунктів Формули миру відображають саме це важливе завдання. Нашій команді в дискусіях із партнерами вдалося напрацювати таку філософію кожного пункту Формули миру, яка робить доступною роботу з нею абсолютно всім державам – і більш активним на міжнародній арені, і більш стриманим. Частина держав і міжнародних організацій уже взяли на себе абсолютно дуже конкретні зобов’язання та співпрацюють з Україною для реалізації нашої Формули миру. Але ми очікуємо приєднання до цієї роботи й інших держав і всіх міжнародних організацій, чиї дії заради миру можуть бути вагомими. І це, зокрема, ваша відповідальність, шановні дипломати. Суспільна думка в країнах вашого перебування, лідери та їхні ключові радники, увесь політичний клас – усі мають знати й розуміти прагнення України до справедливого та чесного миру, дієвість Формули миру, її всеосяжність. Є країни, які можуть допомогти з безпековими та політичними пунктами Формули миру, із питаннями справедливості. Є країни, чий гуманітарний вплив, роль і традиція в міжнародних відносинах здатні допомогти з поверненням українських дітей, які були депортовані силою в Росію, із поверненням бійців, військових і цивільних наших полонених. Ми робимо все можливе на національному рівні. Ви ж маєте відчувати настрій усередині своїх країн, маєте знати емоційні та політичні важелі та спрямовувати їх заради повної реалізації Формули миру, усіх десяти пунктів. Особливо важлива робота з країнами Глобального Півдня, якими Росія намагається постійно маніпулювати. У держави-агресора не має бути навіть можливості створити видимість, нібито якась значуща частина світу підтримує агресора й підтримує російський терор. Цього тижня відбудеться зустріч радників лідерів держав та представників МЗС у Джидді. Це вже друга зустріч, і в ній візьмуть участь майже 40 держав. Перша зустріч була, ви знаєте, в Данії, в Копенгагені. А третім кроком буде організація саміту, Глобального саміту миру. Працюємо над тим, щоб це відбулося цієї осені. На саміті, якому потрібна – і може бути – світова більшість. Представники Півночі й Півдня, Сходу й Заходу. Осінь уже дуже скоро, але ще є час на підготовку саміту та залучення більшості країн світу. Це залежить від вашої активності. Керівник Офісу Андрій Єрмак представить тут деталі роботи щодо Формули миру. Наступний орієнтир для вашої роботи – авжеж, сьогодні він пріоритет на полі бою – це зброя. Потужність наших воїнів на фронті – це багато в чому наслідок потужності наших домовленостей із нашими друзями і партнерами. Що успішніша дипломатія, усі форми абсолютно – офіційна та неофіційна, інституційна та медійна, культурна дипломатія та сила звичайної людської щирості... Тобто що краще нас розуміють у світі, то більше в підсумку можуть робити наші воїни. То більше в нас систем ППО, то більш далекобійні наші можливості, то більше в нас техніки, більше у нас таких важливих, таких дефіцитних снарядів. Світ допомагає тому, кого розуміє, і це має чіткий дипломатичний вимір – фактично є показником ефективності вашої роботи. Чи допомагає держава вашого перебування. Це дуже важливо. І чи допомагаєте ви особисто Україні. І це стосується не тільки постачання, а й виробництва відповідної зброї, снарядів в Україні. Щомісяця ми додаємо нові потужності для України – з виробництва зброї та снарядів, з ремонту та обслуговування техніки. Збільшуємо виробництво артилерії, збільшуємо виробництво ракет. Уперше в Україні будуємо армію дронів і флот морських дронів. Наша мета – зробити оборонно-промисловий комплекс України одним із найсильніших у Європі, і це потребує підтримки найсильнішою дипломатією. Є очевидні речі – і щодо зброї у партнерів, яка справді може бути поставлена в Україну та виробництво якої потрібне і нам, і партнерам; також – суспільна думка у країнах-партнерах, яка може коливатися й завжди потребує нових аргументів на користь продовження співпраці; триває підривна робота Росії, яка намагається зірвати постачання й контракти… Ви повинні краще за всіх знати, якою зброєю володіє держава вашого перебування, яке виробництво здатні налагодити в Україні або разом з Україною компанії держав, на території яких ви щоденно працюєте, та які кроки необхідні, щоб посилити нашу оборонну співпрацю. Восени в Україні відбудеться перший форум оборонних індустрій. Працюйте, будь ласка, над максимальним представленням на цьому форумі іноземних компаній та над конкретними проектами. Так, будуть також і вітчизняні компанії, але наше завдання – всіх об’єднати на українській платформі. Постійно відбуваються заходи, присвячені виробництву дронів. Є можливості локалізації виробництв військової техніки, гармат і снарядів… Я вдячний тим послам, які досягли значних результатів у збройному напрямі – Україна отримує більше зброї, ніж будь-хто міг передбачити на початку повномасштабного вторгнення Росії в Україну. Але нашої потужності поки все ж менше, ніж нам потрібно, ніж воїнам треба, щоб очевидно переважати над російськими окупантами. Активність нашої дипломатії повинна забезпечити зміну фронтової рівноваги на перевагу України. І це можливо. F-16. Цього місяця почнеться тренування наших українських пілотів. Зараз варто працювати на сто відсотків із країнами, які мають ці літаки і які зможуть нам після навчання їх передати. Це потужне, складне завдання. Якнайшвидше має відбутися постачання та бойове застосування F-16 нашими пілотами. І ви розумієте, про які країни йдеться. Далекобійна зброя. Треба працювати й надалі з нашими партнерами, і передусім зі Сполученими Штатами Америки, щоб українські воїни могли діяти максимально влучно на більші відстані проти окупантів. Має настати той день, коли так само звично для всіх нас, для наших воїнів, як «Джавеліни» або «Хаймарси», так само запрацюють і ATACMS. Повітряний щит. Уся Україна має бути захищена від російського терору. Це справді дуже складне завдання. Але приєднання кожної нової держави до створених нами оборонних коаліцій спрощує виконання цього фундаментального завдання. Коаліція «Петріотів» і «Насамсів», «Сампт» і «Айрісів» – кожної системи, яка ефективна та має стати доступною… Навіть С-300… Сьогодні війна, сьогодні все важливо. А отже, треба більше візитів лідерів в Україну, більше роботи з громадськими діячами та медіа, з експертною спільнотою. Українська тематика має залишатися постійно у фокусі уваги в країнах вашого перебування – Україні потрібні перші шпальти та праймова увага. Усе це є активність. Ваша особиста активність. Посол України – це Посол, якого чує країна, у якій він чи вона працюють. Ви маєте бути результативними всюди: результативними в медіа, у соцмережах, на конференціях і дискусіях, маєте бути цікавими для think tanks та університетів. Інформаційні, культурні, освітні, спортивні проекти – це обов’язкові елементи підтримки України, політики України бути постійно на порядку денному. І ваша робота має бути дуже зрозумілою нашій країні, нашим людям, нашому суспільству – Україна має бачити, що ви справді захищаєте позицію держави. І тільки її. Тут із вами працюватимуть представники наших сил оборони та безпеки – командувачі, міністр оборони, керівник зовнішньої розвідки, профільний заступник керівника Офісу. Будь ласка, беріть конкретні завдання та виконуйте їх в інтересах оборони України. У цьому пункті – щодо зброї – варто розглянути й питання щодо санкційної політики. У різних партнерів – різна швидкість санкційної політики. Хтось є лідером, хтось, на жаль, вагається і трішки іноді відстає. Є країни, які допомагають, на жаль, Росії обходити санкції, а фактично – продовжувати терор на нашій землі. На жаль. Є компанії, зокрема в країнах вільного світу, які виробляють критичні компоненти для оборонної промисловості, продукцію подвійного призначення, електроніку, чипи – і все це поки що потрапляє до російського агресора різними шляхами попри санкції. На жаль. Ми повинні перетворювати такий жаль на новий тиск, на нові рішення заради України та глобальної безпеки. Принципове завдання – максимально обмежити виробничий потенціал Росії та щоденно переконувати партнерів і відповідні компанії, приватні структури закривати всі можливі шляхи постачання критичних компонентів у Росію. Потрібна синхронізація швидкості санкційної політики між нашими партнерами. Ті, хто відстає у санкціях, мають відчути, наскільки важливо бути швидшими. Осінь має стати й часом нового пакету санкцій Євросоюзу проти Росії. Все це – абсолютно досяжні цілі. Третій орієнтир – Євросоюз і НАТО, безпекові гарантії для України на шляху в НАТО та наша політика сусідства. Цього року маємо відкрити переговори щодо майбутнього членства України у Євросоюзі, і Україна буде до цього готовою. Звичайно, є робота і для Кабміну, є робота і для Верховної Ради України. Мають бути ухвалені всі відповідні закони, які є частиною пакету для відкриття переговорів щодо нашого майбутнього членства. Якість роботи депутатів над цим пакетом – це питання національної безпеки, оскільки Євросоюз – це економічна та інституційна безпека для України. Водночас і для Євросоюзу Україна – це питання безпеки, оскільки будь-яка невизначеність щодо нашої держави – це слабкість. А слабкість спокушає Росію бути агресивною й намагатися заповнити своєю присутністю той простір, у якому не вистачає співпраці та не вистачає інституцій Європейського Союзу. Ваше завдання – усіх, хто працює у столицях країн та в інституціях Євросоюзу, – це максимальна консолідація Європи заради спільної безпеки та заради спільного розвитку. Наприкінці року рішення про початок переговорів щодо вступу нашої держави має бути схвалене Європейською радою, і жодної альтернативи цьому немає. Щодо НАТО. Нам вдалося змінити філософію відносин з Альянсом. Нарешті обговорюється, коли має бути запрошення для України в НАТО. Ми прибрали табу на такі розмови. Це важливо. Є усвідомлення, що Україна буде в НАТО, і це лише питання часу. Вже працює й новий інструмент – Рада Україна – НАТО, причому саме як інструмент інтеграції. Перше робоче засідання Ради відбулося у відповідь на російську агресію проти глобальної продовольчої стабільності. Тобто наша співпраця з Альянсом – вона, всі бачать, практична, і такою має бути й надалі. Постійною. Уже маємо починати готуватися до саміту НАТО у Вашингтоні. Саміт може стати історичним для України та всіх наших союзників по НАТО, і це залежить від усіх. І від усіх вас, шановні дипломати, і від усіх, хто працює заради України, і від усіх в Альянсі. Безпека – це завжди спільні зусилля, і до грудня цього року маємо закласти фундамент таких спільних зусиль. Завдання послів у країнах НАТО – працювати для консолідації всіх столиць Альянсу навколо пріоритетів спільної безпеки. Саме в Україні здобувається безпека для нашого континенту та загалом для міжнародного порядку, що заснований на правилах, і це заслуговує на політичне та юридичне визнання всіма нашими союзниками. Завдання послів у решті країн світу – щоденно спростовувати російську дезінформацію, що нібито перспектива членства України в НАТО була причиною і призвела цією практикою до війни. Це дуже важливо – боротися проти цієї дезінформаційної політики Російської Федерації. Спростовувати її. Наступне питання – безпекові гарантії для України на шляху в НАТО. За другу половину цього року пакет безпекових гарантій для нашої держави стане цілком конкретним. До Спільної декларації з «Групою семи» на сьогодні приєдналися ще 12 країн-партнерів: Бельгія, Данія, Ірландія, Ісландія, Іспанія, Норвегія, Нідерланди, Португалія, Румунія, Фінляндія, Чехія та Швеція. Цього тижня ми починаємо роботу вже над двосторонніми угодами, і першою державою, із якою працюємо, стали США. На закритій частині нашої сьогоднішньої зустрічі, нашої наради проговоримо, які країни можуть іще приєднатися до Спільної декларації та що для цього потрібно зробити вам, на рівні послів у відповідних пріоритетних державах. Офіс, МЗС, посольства мають працювати разом у цьому напрямі – і дуже активно. Наступне – політика сусідства. Один із найбільш важливих напрямів нашої з вами спільної роботи. І це стосується не лише тих послів, які працюють у країнах Євросоюзу. У сучасному світі всі вільні нації, усі демократії, усі ринкові економіки є певною мірою сусідами. І потребують добросусідства. Наші цінності – вільних народів – спільні. Інтереси наших держав багато в чому споріднені, зокрема безпекові інтереси. Наша співпраця посилює всіх. Загрози для нас або схожі, або можуть бути одні на всіх. Приклади очевидні. Якщо вдарить продовольча криза, то від її наслідків страждатимуть абсолютно всі, і ніхто не зможе закритися національними кордонами від соціальних катастроф. Хаос гірший пандемії. Десь через дефіцит на продовольчому ринку можливе неконтрольоване зростання цін, а отже, соціальний хаос. Через хаос і загрозу голоду можливі хвилі неконтрольованої міграції, і це точно підігріє Росія заради ще більшого хаосу. Через загальну нестабільність може зрости апетит тих, хто, як і російське керівництво, хоче зла народам… Відкриття політичних воріт для хаосу не буває вигіднішим, ніж захист шляхів солідарності. Блокади не бувають більш вигідними, ніж спільні ініціативи заради стабільності. Політичні амбіції не варті того, щоб заради них жертвувати щирістю у відносинах між народами. Для України політика сусідства – це виключно політика добросусідства – завжди й усюди. І так буде в усьому – і щодо зерна, і щодо будь-якої іншої тематики. Ваше завдання – створювати для нашої держави більше добросусідських можливостей. Захищати наші інтереси, але й захищати спільність інтересів із сусідами – з усіма, окрім, зрозуміло, держави-агресора та її сателітів. Україна вміє бути вдячною та є вдячною кожній країні, абсолютно всім людям, кожному народу, які нам допомагали. Але й наш внесок у спільну безпеку заслуговує на вдячність. Зупинити Росію у відновленні імперії – це врятувати свободу народів, які в зоні доступу для російських військових колон. Російська воєнна потуга, яка була знищена українцями, уже не буде вбивати у Європі, чи в Азії, чи десь на інших континентах світу. І це дуже вагомо. Це порятунок життів, зокрема й наших сусідів. Як посли України ви маєте охолоджувати емоції, коли вони надто сильно вирують у політиці сусідів. Охолоджувати, але не бути німими. У наступні місяці в різних країнах відбудуться вибори, і це створює певну складну конʼюнктуру. Нам потрібне розуміння, яке долає будь-яку таку політичну внутрішню конʼюнктуру. Потрібні нові прояви солідарності та нові програми співпраці й підтримки, довготривалої системної підтримки. Корисні приклади щодо такої довготривалої підтримки є в рішеннях, зокрема, Німеччини, Швеції, Норвегії, Чехії, Данії, Литви та Японії. Ми з цими країнами точно сходимося в розумінні свободи та захисту життя. Українська дипломатія має бути активною заради саме такого розуміння і з іншими нашими партнерами. Четвертий орієнтир – економіка та відновлення. З цим усе очевидно. Що більше робочих місць вдасться зберегти та створити в нашій державі, то сильнішими всі ми будемо. Кожна нова інвестиція в Україну зараз – це плюс один крок до нашої перемоги. Сплата податків та акцизів в Україні – це дуже конкретна допомога нашим воїнам, нашій обороні. Кожна нова технологія, яка приходить в Україну, працює на порятунок життів українців. Усі програми патронату й шефства партнерів над регіонами та містами, які зазнали ударів російського терору та потребують відновлення, – це допомога реальній, практичній децентралізації в Україні. До речі, дуже якісні приклади вже є – приміром, у Миколаївській області у співпраці з Данією, у Житомирській області у співпраці з нашими друзями з країн Балтії та в Дніпрі у співпраці з Чехією. Місцева влада безпосередньо працює з партнерами заради відновлення, і це додає більше швидкості та додає ефективності. Ваше завдання – більше патронату, більше країн, більше шефства для областей і міст, селищ України, більше нових технологій для України, більше економічної активності, більше нових інвестицій та в підсумку – більше нових робочих місць в Україні. Візьміть сотню найпотрібніших для України, для нашого суспільства компаній у країні, де ви працюєте. До кінця року забезпечте рішення про інвестиції в Україну чи меморандуми про початок роботи в Україні, коли безпекові умови це дозволять. Але це має бути щось дуже конкретне, не абстрактне. Візьміть сотню найбільших меценатів країни, де ви працюєте, та організуйте їхній приїзд в Україну. Світ має бачити, що в нас відбувається. Будьте активними з бізнес-асоціаціями – вони мають знати, що пропонує наша держава: які ресурси, виробництва, які технології. Вони мають знати все щодо проекту нашої повоєнної трансформації, а отже, їхнього економічного зростання разом із нашою державою. І ваше завдання – робити все можливе заради розширення безмитного доступу українських товарів на ринки країн-партнерів. Єднання України зі світом має працювати на зміцнення захисту нашої та глобальної свободи. Окремий напрям, без якого відновлення чи трансформація просто неможливі, – це гуманітарне розмінування. Ми вже активно над цим працюємо – залучаємо допомогу наших партнерів. Куратор цього напряму – перша віце-премʼєр-міністр Юлія Свириденко. Є конкретні країни, які можуть допомогти. Є конкретна техніка, яка так нам потрібна, зокрема це дрони та важкі машини для розмінування – зараз їх у нашій країні лише 26. Це дуже мало. Потрібно більше. Всі деталі пані віце-премʼєр-міністр представить вам під час відповідної сесії за її участю. І пʼятий пріоритет, який підсумовує роботу над чотирма, про які я вже сказав. Наші люди. Усе, що робить наша держава, спрямоване на захист життя в Україні, людей в Україні, нашого народу, який зараз не тільки в Україні, який зараз у різних країнах світу. Ми вдячні всім, хто прихистив наших людей, наших переселенців з України, і це – справді історична вдячність, яка збереже назавжди теплі емоції та сердечність у відносинах із багатьма державами: Польщею та Німеччиною, із країнами Балтії та Румунією, із нашими партнерами з Чехії… Ірландія, Британія, Франція, Іспанія, Словаччина, Італія, Португалія, Сполучені Штати, Канада і ще багато справді наших друзів… З усіма, хто прихистив наших людей. Але мета України – це повернення людей додому, збереження їхнього зв’язку з Україною, зв’язку з українською культурою, зв’язку з нашим суспільством. Українська книжка, український інформаційний простір, українська освіта мають бути доступними для наших людей, хоч би де вони зараз тимчасово були. І це, я вважаю, також і ваша особиста відповідальність. Значну роботу в галузі культурної дипломатії та в гуманітарній співпраці здійснює перша леді України. Сьогодні Олена представить напрямки такої роботи, і, будь ласка, зверніть на це увагу. Одне з обов’язкових ваших завдань – це захист прав наших людей. Вони мають відчувати, що ви – з ними та заради них, а отже, Україна з ними. Посольства України мають бути помічниками для наших людей і якщо треба – рятівниками. Звичайно, для цього потрібні ресурси. Звичайно, це зрозуміло. Ресурси кожному Посольству. Міністр закордонних справ і профільний заступник керівника Офісу доповіли мені щодо відповідного бюджетного запиту МЗС. Обов’язково проговоримо цей бюджетний запит із Прем’єр-міністром, міністром фінансів – посольства України матимуть ресурси для роботи заради України. На минулій такій нашій зустрічі було сказано й про те, що потрібні зміни до закону України про дипломатичну службу. Це абсолютно правильно, що посольства мають працювати єдиною командою, а послам потрібні більші можливості, щоб формувати команду представництва. Чи зробили ми такі зміни? Це питання. Про це треба говорити, і я доручаю Міністерству закордонних справ разом з Офісом невідкладно та спільно завершити процес змін до законів і забезпечити роботу нових норм, а отже, можливостей для послів України вже до кінця цього року. Обов’язково хочу почути вас щодо того, які рішення й кроки потрібні для більш результативної співпраці з державами й тими міжнародними всесвітніми організаціями, у яких ви працюєте, із якими ви працюєте. Та заради наших людей – щоб вони робили ставку на Україну, на повернення в Україну, а не на повну інтеграцію або навіть розчинення в тій чи іншій країні, яка їх прихистила. Ми потребуємо нової політики щодо діаспор і роботи з представниками всіх поколінь української еміграції. Посольства можуть стати й авторами та провідниками такої нової політики. Будь ласка, пам’ятайте, що час минає і має дуже важливе значення. Це півріччя буде дуже насиченим. І, я впевнений, багато в яких напрямках вирішальним, історичним. Буквально щоденно ми повинні додавати активність. Зараз – Формула миру та гарантії безпеки. Скоро – новий саміт Кримської платформи на рівні лідерів, і він має стати більш потужним, ніж минулого року. 6 вересня – Саміт перших леді та джентльменів. Українська «м’яка сила» має стати потужнішою. У цей же час ми проводимо продовольчий саміт – у розвиток наших гуманітарних зусиль за програмою Grain from Ukraine – «Зерно з України». Осінь – це Генеральна Асамблея ООН, де Україна має бути представлена потужно. Це Глобальний саміт миру. Це Кримська платформа вже на рівні парламентів. Продовжуємо працювати для організації платформ, конференцій, самітів Україна – Латинська Америка та Україна – Африка. Осінь – це 90 років Голодомору-геноциду. Маємо вшанувати гідно, на високому рівні пам’ять жертв Голодомору та обов’язково відзначити зусилля тих країн, які разом із нами захищають історичну правду та визнають, що це був саме геноцид українського народу. Осінь – це відкриття переговорів із Євросоюзом щодо майбутнього членства. Грудень – час, коли маємо бачити, що Україні дасть саміт НАТО у Вашингтоні. Плюс, авжеж, «Рамштайн» – не забуваємо про регулярну оборонну активність. Плюс двостороння співпраця. Візити в Україну та мої візити в країни-партнери, якщо вони справді підготовлені, – кожен візит має давати більше зброї для наших воїнів та більше сили для нашої держави. Плюс економіка. Плюс гуманітарна співпраця. Не забуваємо, що ви маєте сприяти лікуванню та реабілітації наших воїнів і цивільних у країнах вашого перебування. Щотижня звітуйте, будь ласка, перед собою та перед Україною, що саме вам вдалося зробити, щоб наша держава, щоб наші люди стали сильнішими. Часто це залежить просто від активності, часто справді це залежить від наполегливості, суб’єктності, бо світ хоче чути Україну, і це вже нами досягнуто. Ваше завдання – щоб світ завжди був разом з Україною. Активність – це ключове для дипломатії. Є посли, які саме так щоденно працюють. Є й ті, хто скоріше статист, а реальну роботу здійснюють інші та на іншому рівні. За цей час, від серпня до грудня, ніхто не має права бути статистом, і кожен має стати переможцем у своїй сфері, бо все це заради України. Саме цього я вам усім бажаю – перемог і активності. І саме за це я вам усім сьогодні дякую. Слава Україні!</p>
  <div class="source"><a href="https://www.president.gov.ua/news/vashe-zavdannya-shob-svit-zavzhdi-buv-razom-z-ukrayinoyu-vis-84665">https://www.president.gov.ua/news/vashe-zavdannya-shob-svit-zavzhdi-buv-razom-z-ukrayinoyu-vis-84665</a></div>
</article>


<article>
  <h2>Закарпаття буде одним із драйверів розвитку для всієї України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-02</span></div>
  <p>Бажаю здоров’я, шановні українці, українки! Це був довгий і дуже насичений день. Ранок – звіти від наших воїнів, від ППО щодо збиття «шахедів». 37 «шахедів» загалом було за цю одну ніч. Частину вдалося збити. Але частину. На щастя, люди не постраждали. Є влучання у південних районах – Одещина, наші порти. Робимо максимум із партнерами, щоб збільшити постачання систем протиповітряної оборони. Дуже важливо, щоб світ не звикав до цього російського терору. Кожне влучання – це спільна проблема. Не лише України, а й усіх тих у світі, чию стабільність Росія намагається знищити, коли б’є по наших портах, по нашій інфраструктурі. Зараз для російської держави це битва не лише проти нашої свободи, й не лише проти нашої держави. Москва веде битву за глобальну катастрофу: цим божевільним потрібно, щоб продовольчий ринок світу розвалився – цінові кризи їм потрібні, їм потрібні збої в постачанні. Хтось там у них думає, що зможе на цьому заробити. Хтось там у Москві сподівається, що нібито щось собі виторгує. Це дуже-дуже небезпечні сподівання. Зокрема й про продовольчу безпеку говорили сьогодні з нашими послами – провів позачергову велику нараду з усіма керівниками та керівницями українських дипломатичних установ. Зібралися в Закарпатті. Напередодні нового політичного сезону у країнах-партнерах. Уже 16 місяців повномасштабної війни ми всі разом – уся дипломатична команда України, усі, хто працює в галузі нашої зовнішньої політики, – ми змогли зробити так, що світ бачить події цілком правдиво. Так, як вони відбуваються, а не так, як події хоче змалювати російська пропаганда. Більшість країн світу – за Україну. Ми досягли надзвичайно вагомих результатів у постачанні зброї для наших воїнів. Є потужні санкції проти Росії за терор. Зараз є й нові завдання для українських дипломатів – залучати оборонні виробництва в Україну… Техніки, гармат, снарядів. Розширювати тренінгові місії для наших воїнів. Забезпечити постачання F-16. Далекобійні ракети для України. І завжди – абсолютно завжди – політичні рішення на користь нашої держави, нашої свободи. Попереду Кримська платформа, Генеральна Асамблея ООН, Саміт перших леді та джентльменів, Глобальний продовольчий саміт, дуже важливий саміт Формули миру, на який ми залучаємо світову більшість. Відкриття переговорів із Європейським Союзом про вступ – це завдання саме цього року. Підготовка більшого у відносинах із НАТО – теж завдання, яке вже нашим дипломатам треба виконувати. Сьогодні про все це дуже детально ми говорили. Українська дипломатія має дуже чіткий, вагомий доробок. В усіх сферах. Не забуваємо й про сферу національної пам’яті, нашої історії. Цьогоріч – 90-ті роковини Голодомору, і ми постійно активні в комунікації з партнерами заради визнання історичної правди – заради визнання Голодомору геноцидом українського народу. Вже 28 держав визнали Голодомор геноцидом – і це на державному рівні. Ще в чотирьох державах є рішення однієї з палат національних парламентів. І лише протягом повномасштабної війни ухвалено 17 таких рішень щодо визнання. Дуже високий темп. І всім українським дипломатам варто зберігати саме такий темп – бути саме такими активними в інтересах України. Щодня, щотижня, щомісяця доводити конкретними результатами для України, що наша дипломатія може й буде глобальним лідером. Провів нараду щодо безпекової та соціальної ситуації в Закарпатті. Питання кордону – стратегічні для регіону, доповідав генерал Дейнеко, керівник Державної прикордонної служби. Ґрунтовна доповідь очільника обласної адміністрації Микити – відчувається, що в регіоні є потрібні результати. Молодці! Релокація бізнесу та створення нових робочих місць у різних громадах області. Це важливий напрям роботи. Потужності для реабілітації наших воїнів – правильні проекти. Багато ініціатив щодо розвитку економіки Закарпаття – тих можливостей, які десятиліттями не використовувалися. Зокрема, тут, у регіоні, вже почалася розробка родовища солі, яке може забезпечити всю Україну кухонною та технічною сіллю. Є інші проекти, щодо яких будемо говорити з урядовцями. Однозначно, Закарпаття буде одним із драйверів розвитку для всієї України, економічного та соціального зростання. Завершую цей день у Берегові зустріччю з представниками та представницями угорської громади України. Важлива зустріч. Освітяни, медики, представники громадських і релігійних організацій та обов’язково – наші воїни, яких мав честь я нагородити. Хоробрі й відважні воїни, якими ми пишаємось – усіма. Усі ми – українці, усі ми –громадяни України. Всі захищають нашу державу й свободу, усі прагнуть перемоги для України, жити в Україні та розвивати життя тут – заради своїх сімей, заради своїх дітей. Я дякую всім, хто захищає свободу! Я дякую всім, хто б’ється за Україну! 128-ма окрема гірсько-штурмова Закарпатська бригада та 101-ша окрема бригада Територіальної оборони… Дякую вам, воїни. Сьогодні – особливо! Дякую вам усім – Берегове, Ужгород, Мукачево та все Закарпаття! Слава Україні!</p>
  <div class="source"><a href="https://www.president.gov.ua/news/zakarpattya-bude-odnim-iz-drajveriv-rozvitku-dlya-vsiyeyi-uk-84693">https://www.president.gov.ua/news/zakarpattya-bude-odnim-iz-drajveriv-rozvitku-dlya-vsiyeyi-uk-84693</a></div>
</article>


<article>
  <h2>Усі повинні працювати на перемогу, на захист людей і України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-03</span></div>
  <p>Бажаю здоров’я, шановні українці, українки! Було багато нарад сьогодні. Різних. Міжнародна робота, внутрішня безпека, оборона держави. Нарада щодо Кримської платформи – зміст саміту, міжнародна присутність на саміті, його вплив на нашу можливість тиснути постійно для звільнення Криму – працюємо над деталями. Причому вже готуємо не лише саміт Кримської платформи на рівні лідерів у серпні, але й парламентський вимір Кримської платформи – цей саміт буде восени. У Закарпатській області сьогодні – другий день важливої наради з послами України. Вчора, сьогодні були найвищий політичний та найвищий військовий рівні спілкування. Дуже предметні розмови послів із міністром оборони, із Головкомом, із командувачем Повітряних сил. Віце-адмірал Неїжпапа, командувач ВМС, керівник зовнішньої розвідки Литвиненко, секретар РНБО Данілов. Усі. Я спеціально попросив і Головкома Залужного, і командувачів із паном Кулебою, щоб вони провели відповідну нараду, щоб ключові речі, які так потрібні нашим воїнам, нашим силам оборони, – щоб вони все це донесли послам. Сьогодні також на нараді був прем’єр Шмигаль, Свириденко Юлія, Стефанішина, Кубраков. Була й зустріч послів із Головою Верховної Ради України Русланом Стефанчуком щодо парламентської дипломатії, яка може бути дуже ефективною, якщо цілком відповідатиме нашій загальній державній стратегії. Важливо, щоб посли України були максимально в деталях, у матеріалі щодо кожної потреби України. Зброя, техніка, снаряди, фінанси, конкретні політичні рішення… Дякую всім, хто був активним на цій нараді в Закарпатті, дякую, Закарпаття, тобі за такий прийом. Були сьогодні доповіді керівника СБУ Малюка та міністра внутрішніх справ Клименка. Зокрема, одне з питань – перевірка «воєнкомів». Поговорили ми детально. Перевірка виявляє багато зловживань. Відверто огидних. Всі факти, виявлені правоохоронцями, вони представлять обов’язково суспільству та розслідують у межах кримінальних проваджень. Висновок очевидний: у системі комплектування потрібні люди, які розуміють, що таке цінність захисту України. Цінність, а не ціна рішень. У «військкоматах» мають працювати люди, які бачили війну, пройшли її. Є ті, хто, на жаль, втратив кінцівки, але не втратив гідність й не втратив Україну. Дякую їм. Міністр Клименко окремо й детально доповів щодо підготовки наших нацгвардійців – забезпечення боєприпасами й технікою - пріоритет. Також – щодо захисту критичних об’єктів, зокрема атомних станцій. Обговорили ситуацію в регіонах після російського теракту на Каховській ГЕС, забезпечення людей усім необхідним. Також міністр доповів щодо вжитих заходів для протидії злочинності. Змістовні доповіді щодо всього комплексу роботи МВС. І, звичайно, фронт. Бої важкі, окупанти всіма силами намагаються зупинити наших хлопців. Штурми дуже жорстокі. Куп’янський, Лиманський, Бахмутський, Марʼїнський, Авдіївський напрямки. Південні напрямки. Всюди непросто. Але хоч би що робив ворог, саме українська сила домінує. І я дякую за це кожному й кожній на фронті! Особливо відзначу сьогодні бійців 15-ї бригади оперативного призначення Нацгвардії. Мелітопольський напрямок. Дякую, хлопці! Також відзначу воїнів Ізмаїльського прикордонного загону, які разом із морськими підрозділами протидіють російським атакам «шахедами». Загалом терористи вже запустили проти України щонайменше 1961 «шахед», і значну частину вдалося збити. На жаль, не всі. Працюємо, щоб збивати більше – щоб максимум збивати. Працюємо, щоб було більше систем ППО. Зокрема, це завдання для кожного нашого посла, усіх представників, усіх представниць України. Усі повинні працювати на перемогу, на захист життя. Життя і людей, і захист нашої прекрасної України! Ми обов’язково переможемо. Слава Україні!</p>
  <div class="source"><a href="https://www.president.gov.ua/news/usi-povinni-pracyuvati-na-peremogu-na-zahist-lyudej-i-ukrayi-84713">https://www.president.gov.ua/news/usi-povinni-pracyuvati-na-peremogu-na-zahist-lyudej-i-ukrayi-84713</a></div>
</article>


<article>
  <h2>Справедливе й чесне завершення російської агресії дасть користь усім у світі – звернення Президента України</h2>
  <div class="badges"><span class="chip">UK</span> <span class="chip">2023-08-04</span></div>
  <p>Бажаю здоровʼя, шановні українці, українки! Короткий звіт за день. Перше – Ставка. Засідання було тривале, значно довше від запланованого. Детально розібрали ситуацію на передовій, усі напрямки – ті, де тримаємо оборону, ті, де крок за кроком рухаємося вперед. Доповідали командувачі: Головком Залужний, генерал Сирський, генерал Тарнавський. Детально проговорили, як саме і в які терміни, яким забезпеченням, якою логістикою буде більший результат для України. Виробництво боєприпасів та зброї в Україні, нашим оборонно-промисловим комплексом. Максимально спрощуємо всі процедури, прибираємо всю бюрократію, яка ще заважає виробникам. Доповідав міністр стратегпрому Камишін. Результат буде. Чорне море та продовольчий експорт, безпека наших портів – доповідали командувач ВМС, урядовці, керівники розвідки. Хай російські терористи навіть не сподіваються, що їм вдасться спровокувати глобальну продовольчу кризу чи створити чергову цінову катастрофу. Український продовольчий експорт – це ключовий чинник стабільності продовольчих ринків. І працюємо з усіма нашими партнерами і в регіоні, і загалом у світі, щоб гарантувати продовольчу безпеку. До речі, завтра в Джидді – у Саудівській Аравії – почнеться зустріч радників глав держав і представників МЗС щодо Формули миру. Багато країн будуть представлені, різні континенти, зокрема й держави Глобального Півдня. Це дуже важливо, бо в таких питаннях, як продовольча безпека, доля мільйонів людей в Африці, в Азії, в інших частинах світу безпосередньо залежить від того, наскільки швидким буде світ у реалізації Формули миру. Я вдячний Саудівській Аравії за цей майданчик для переговорів. Нещодавно відбулася зустріч у такому ж форматі в Копенгагені. Ми крок за кроком рухаємося до Глобального саміту миру. Дуже важливо, що світ бачить: справедливе й чесне завершення російської агресії дасть користь усім у світі. Усім! Звільнення української землі від окупантів – це відновлення повної поваги до міжнародного права й Статуту ООН. Ліквідація всіх створених Росією загроз українській та глобальній безпеці – це повернення спокою міжнародним відносинам і стабільності глобальному життю. Вдячний усім, хто підтримує Формулу миру та вже долучився до спільних зусиль заради повної реалізації Формули. Сьогодні мав нагоду ще раз подякувати всім, хто у Сполучених Штатах Америки допомагає Україні захищати свободу: обом партіям, Конгресу, Президенту Байдену, кожній американській родині та спільноті. Американське лідерство справді життєво важливе. І не лише для свободи в нашому регіоні – це глобальні речі. І на зустрічі з Крістофером Крісті, одним із впливових діячів американської політики, членом Республіканської партії, ми говорили саме про те, наскільки важливо посилювати підтримку свободи, підтримку демократії. І я вдячний за те, що пан Крісті – із тих людей, хто прагне бачити ситуацію на власні очі. Свій візит в Україну він розпочав із відвідання Бучі. Там бачиш повністю, що несе Україні та всій Європі, усьому вільному світу російська агресія. Була сьогодні й доповідь керівника СБУ Малюка. Зміст не буду озвучувати. Скажу лише те, що всі ми вдячні Службі безпеки України за повернення війни назад – державі-агресору. Що несеш світу, з тим сам і опиняєшся. Дякую всім нашим героям! Дякую всім у світі, хто підтримує Україну! Дякую кожному й кожній, хто наближає реалізацію Формули миру! Маємо перемогти. І переможемо! Слава Україні!</p>
  <div class="source"><a href="https://www.president.gov.ua/news/spravedlive-j-chesne-zavershennya-rosijskoyi-agresiyi-dast-k-84729">https://www.president.gov.ua/news/spravedlive-j-chesne-zavershennya-rosijskoyi-agresiyi-dast-k-84729</a></div>
</article>


<article>
  <h2>Міжнародний порядок, заснований на правилах і порушений російською агресією, має бути відновлений – звернення Президента України</h2>
  <div class="badges"><span class="chip">UK</span> <span class="chip">2023-08-05</span></div>
  <p>Бажаю здоров’я, шановні українці та українки! Сьогодні черговий активний день для наших міжнародних зусиль. Наша команда працює в Джидді, у Саудівській Аравії, на зустрічі радників лідерів держав щодо Формули миру. Загалом там представлені 42 країни. Різні континенти, різні політичні підходи до глобальних справ. Але всіх єднає пріоритет міжнародного права. І саме для цього Україна запропонувала Формулу миру. Бо міжнародний порядок, заснований на правилах і порушений російською агресією, має бути відновлений. Дуже важливо, що там, на полях зустрічі в Джидді, відбуваються й двосторонні перемовини з партнерами. Дякую нашій делегації за цю роботу: консолідація світу – це одне з найголовніших завдань. Що більшою буде консолідація світу заради відновлення справедливого миру, то швидше буде покладено край бомбам, ракетам, якими Москва хоче підмінити норми міжнародного права. Сьогодні стався черговий російський ракетний наліт проти нашої держави. «Кинджали», «калібри». Били по «Мотор Січі» та по нашій Хмельниччині. Частину ракет збито, дякую за це нашим воїнам протиповітряної оборони. Але хоч би скільки було таких російських атак, все одно вони ворогові нічого не дадуть. Все одно ми захистимо свободу для України, для всіх наших людей. І міжнародне право Росії не вдасться підмінити терором, чи кризами, чи будь-яким залякуванням. Буквально кожен тиждень додає світової дійсно сили для захисту нормального життя. Цього тижня я дякую Німеччині та Литві за нові пакети оборонної та безпекової підтримки для нас, для наших воїнів. Очікуємо й нових рішень наступного тижня – нових пакетів. Працюємо й для того, щоб іще більше досягнень і можливостей було в нашої оборонної промисловості. Результати є, усі їх бачать, і це – справедливі результати, правильні. Які показують державі-агресору, що таке її агресія. Показують не по телевізору, а саме там, звідки ця війна прийшла в Україну, у регіон, у світ. Той, хто несе іншим проблеми, хай сам відчуває, що таке проблеми. І я дякую Службі безпеки України, нашим ВМС і кожному воїну, хто відновлює справедливість і привчає Росію до втрат. Україна в цій війні переможе. Світ у цій війні переможе. Правда в цій війні переможе. Головне, щоб ми всі в Україні та всі у світі, хто цінує нормальне життя, працювали на сто відсотків без будь-якої зупинки заради перемоги. Наша єдність, наше вміння нарощувати силу, а також уміння повертати війну туди, звідки вона прийшла. Саме це для Росії найбільш відчутне. І ще одне. Наступного тижня буде продовження нашої роботи з очищення державних інституцій від тих, хто намагався перетягнути з минулого всі ті старі свої звички, старі схеми, які дуже довго, десятиліттями, послаблювали Україну. Старих форматів у нашій державі більше не буде – тих форматів, коли одні захищали державу й людей, а інші намагалися поставити і державу, і людей на службу своїй вигоді. Хоч би ким людина була – чи то «воєнкомом», чи то депутатом, чи то посадовцем – кожен повинен працювати лише заради держави. Так і буде. Я дякую всім, хто б’ється заради України! На всіх напрямках: Купʼянський, Лиманський, Бахмутський, Авдіївський, Марʼїнський, Шахтарський, Запорізький. Я дякую кожному, хто рухається вперед, хто веде за собою вперед і тільки вперед! Слава Україні!</p>
  <div class="source"><a href="https://www.president.gov.ua/news/mizhnarodnij-poryadok-zasnovanij-na-pravilah-i-porushenij-ro-84733">https://www.president.gov.ua/news/mizhnarodnij-poryadok-zasnovanij-na-pravilah-i-porushenij-ro-84733</a></div>
</article>


<article>
  <h2>Україні потрібна сила й максимальна зосередженість на досягненні перемоги – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-06</span></div>
  <p>Бажаю здоров’я, шановні українці, українки! Сьогодні мав честь привітати всіх наших воїнів Повітряних сил Збройних Сил України з професійним днем. Усіх наших льотчиків і зенітників, фахівців, які забезпечують технічну сторону роботи нашої авіації та протиповітряної оборони… Це день справжніх українських героїв, які попри все рятують життя людей, захищають від російського терору наші міста й села. Дуже важливо – воїни наших Повітряних сил дають не лише нам, а й усьому вільному світу чітку впевненість, що російський терор можна перемогти. Сьогодні заслухав доповідь щодо використання нашими воїнами передових систем ППО – «Петріотів» та «Айрісів», які ми отримали від партнерів. Дякую кожній країні, кожному лідеру, які допомогли з ними! Потужні системи, дуже ефективні… Вони вже дали вагомий результат. І не лише Україні. Бо кожне знищення російських ракет у нашому небі, а особливо таких, як аеробалістичні «кинджали» – ними російські терористи довго хвалилися… Кожен успіх наших воїнів – це впевненість світу, що держава-терорист не здатна зламати спільну безпеку. Лише за один цей тиждень російські терористи застосували проти нас вже 65 різних ракет, 178 ударних дронів, із них 87 «шахедів». Суттєву частину вдалося збити. Ми зробимо все, щоб український повітряний щит ставав тільки міцнішим. Саме тут, саме в нашому небі можемо довести, що терор програє. Всі разом можемо це довести – усі партнери. Дуже важлива відповідальна позиція кожного з партнерів щодо постачання систем ППО і ракет до них. Повний захист від терору потрібен тут, щоб потім не довелося думати, як захистити від нього ще й інші народи. Україна може виграти цю битву, і наш повітряний щит згодом гарантуватиме безпеку всієї Європи. Сьогодні ж я нагородив наших воїнів Повітряних сил, поспілкувався з ними. Однаково прагнемо скоріше відчути бойове застосування F-16 в українському небі. Все для цього ми робимо. Передав сьогодні й «Золоті Зірки» Героя України рідним льотчиків, які загинули в боях заради нашої держави. Вічна памʼять кожному герою та вічна вдячність кожній українській родині, яка дала нашому народу таких героїв… Хай перемога України в цій страшній війні буде найвищою шаною всім тим, хто обрав своєю долею захист нашого народу! Уже готуємося, щоб наступний тиждень іще посилив нашу державу, наші позиції. Буде нова комунікація з партнерами – заради оборонних пакетів для України. Додамо ще більше змісту міжнародним заходам серпня – вересня, які вже заплановані. Це й Кримська платформа, і Саміт перших леді і джентльменів, і наша участь у Генасамблеї ООН. Звичайно, ми продовжимо і внутрішнє очищення нашої держави від тих, хто, на жаль, послаблює Україну своїми зловживаннями. Україні потрібна лише сила, лише максимальна зосередженість на тому, щоб досягти перемоги. Якщо комусь уже здається, нібито війна «десь там» та що перемогти у війні має хтось інший, то треба повертатися в реальність. Лише всім народом ми це пройдемо. Треба щодня давати результат для України й для всіх, хто бореться заради України. Дякую всім, хто саме так наближає нашу перемогу! Слава нашим воїнам! Слава нашому народу! Міцному і прекрасному. І ще раз вітаю з Днем Повітряних сил Збройних Сил України! Слава Україні!</p>
  <div class="source"><a href="https://www.president.gov.ua/news/ukrayini-potribna-sila-j-maksimalna-zoseredzhenist-na-dosyag-84753">https://www.president.gov.ua/news/ukrayini-potribna-sila-j-maksimalna-zoseredzhenist-na-dosyag-84753</a></div>
</article>


<article>
  <h2>Кожен, хто бере окупантів у полон на фронті, пришвидшує свободу для українців – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-07</span></div>
  <p>Дорогі українці, українки! Зараз триває рятувальна операція в Покровську Донецької області. Після російських ракетних ударів. Ракети «Іскандер» проти звичайних житлових будинків. Усі наші служби працюють на місці. На жаль, є жертви. Є поранені, є загиблі. Мої співчуття рідним і близьким... Від повторного ракетного удару, на жаль, є загиблий серед співробітників ДСНС. Полковник Андрій Омельченко, заступник начальника ГУ ДСНС у Донецькій області. Вічна пам’ять… І хочу окремо відзначити сьогодні рятувальників. Наших працівників ДСНС. Тих, хто в різних містах України працює заради життя. Заради того, щоб російський терор програвав, бо життя рятується. Працівники ДСНС Херсонської області: сержант служби цивільного захисту Віталій Мурзенко та лейтенант служби цивільного захисту Володимир Явтушенко. Працівники ДСНС нашої Харківщини: майстер-сержант служби цивільного захисту Сергій Гладкий та полковник служби цивільного захисту Андрій Соляніков. Працівники ДСНС Дніпропетровщини: сержант служби цивільного захисту Костянтин Потурайко та капітан служби цивільного захисту Віталій Денисенко. Усі неодноразово брали участь – безпосередню участь – у ліквідації наслідків ударів терористів, у порятунку життя наших людей. І, звичайно, усі працівники ДСНС Донецької та Луганської областей, Запоріжжя, Одещини. Я дякую всьому колективу ДСНС України! Сьогодні є важливий результат у нашої команди, яка займається обмінами. Ще 22 хлопці вдома, в Україні. 20 із них – солдати та сержанти, двоє – офіцери. Воїни Збройних Сил. Серед них є поранені. Потрапили в полон на різних напрямках фронту. Але тепер вдома. І зробимо все, щоб повернути в Україну всіх наших людей, які зараз у російській неволі. Пам’ятаємо про всіх та шукаємо кожного, хто в переліку безвісти зниклих. На щастя, вдається повертати наших. І важливо, що це – спільне завдання. Завдання і тих, хто організовує обміни: Єрмак, Буданов, Малюк, Клименко. Дякую, хлопці! І завдання тих, хто поповнює для нашої держави обмінний фонд. Кожен, хто бере окупантів у полон на фронті, хто активний на передовій... Кожен такий наш воїн пришвидшує свободу для українців. Важливо про це пам’ятати. Цей день почав із селекторної наради. Передусім військові. Доповідь щодо ситуації на фронті – наших наступальних дій, можливостей нашого руху та динаміки руху. Доповідав Головком. Звичайно, були звіти щодо постачання снарядів і техніки, щодо нашого виробництва зброї. Міністерство оборони, Мінстратегпром. Постійно нарощуємо обсяги! І в постачанні, і у виробництві. Та постійно прибираємо бюрократію, робимо більш гнучкими регуляції. Наш оборонно-промисловий комплекс вийде на той рівень, який потрібен державі. Україна має цю силу. І я дякую за цю силу всім, хто працює зараз саме над українським виробництвом! Фронт. Відзначу Бахмутський напрямок. 3-тя і 5-та окремі штурмові бригади, штурмова бригада Національної поліції «Лють», 92-га окрема механізована бригада. Є успіхи у знищенні окупантів, важливі успіхи. Я дякую вам, воїни! Ще одне. 7 серпня. Щороку в цей день світ згадує агресію Росії проти Грузії. Вже 15 років минуло. Російська окупація залишається – ця рана на тілі Грузинської держави залишається. Багато слів уже сказано про те, що якби світ був рішучий тоді, у 2008-му році, то багато що було б інакше. Вже тоді Росія повинна була зрозуміти, що за агресію найбільше платить агресор. Точно повинна зрозуміти це зараз. Коли Україна переможе в цій війні, це не тільки зупинить розширення російських агресивних апетитів, не тільки врятує інші народи від того, що переживаємо ми – і Україна, і Грузія, і Молдова. Наша перемога поверне нормальність усім – прибере російську окупацію. Українці солідарні з народом Грузії, і я дякую всім громадянам Грузії, які разом із нами захищають свободу! А особливо тим, хто б’ється у складі сил оборони та безпеки України! Свобода переможе, Грузія переможе, Україна переможе! Слава Україні!</p>
  <div class="source"><a href="https://www.president.gov.ua/news/kozhen-hto-bere-okupantiv-u-polon-na-fronti-prishvidshuye-sv-84765">https://www.president.gov.ua/news/kozhen-hto-bere-okupantiv-u-polon-na-fronti-prishvidshuye-sv-84765</a></div>
</article>


<article>
  <h2>Крок за кроком ми робимо деокупацію Криму дедалі більш досяжною й продуманою – звернення Президента України</h2>
  <div class="badges"><span class="chip">UK</span> <span class="chip">2023-08-08</span></div>
  <p>Дорогі українці, українки! Сьогодні вже в другій половині дня завершилися рятувальні роботи в Покровську на Донеччині після вчорашнього ракетного удару російських терористів. Дев’ять людей загинули. Мої співчуття рідним і близьким. 82 людини поранено. Усім надається необхідна допомога. Серед поранених – двоє дітей, обидва хлопці, один із них – у важкому стані. Його звати Микита, всього лише 11 років дитині, учень 6-го класу школи. Бажаю якнайшвидшого одужання всім, хто постраждав від цієї чергової російської підлості. Було кілька ракетних ударів. Другий удар відбувся вже тоді, коли почалася рятувальна операція. Таке свідоме рішення терористів – завдати найбільше болю, найбільше шкоди. І за це буде максимальна відповідальність Росії – хоч би як розвивалися події, але вироки проти терористів повинні бути. Хочу сьогодні окремо відзначити учасників цієї рятувальної операції в Покровську. Тих, хто проявив себе найактивніше в допомозі людям. Це старші лейтенанти служби цивільного захисту Андрій Самусін та Олександр Шило, полковник служби цивільного захисту Вячеслав Філюшин. Працівники Національної поліції лейтенант Олександр Чівенков і підполковник Володимир Нікулін. Особливо вдячний усім медикам, які працюють для людей у Покровську та інших містах Донеччини, а особливо сьогодні відзначу фельдшера швидкої міста Мирноград Катерину Железняк та лікаря-хірурга покровської лікарні Ігоря Клімова. Дякую вам! Дякую всім, хто рятує життя людей та ліквідовує наслідки російських ударів. Говорив сьогодні з Прем’єр-міністром Нідерландів Марком Рютте, і ключове в нашій розмові – це захист людей, захист від російських окупантів. Детально обговорили, як посилити наших воїнів на передовій і дати більше безпеки нашим містам і селам, усій нашій землі. Готуємо нові оборонні пакети, і я вдячний за це й особисто Марку, і всім у Нідерландах – кожному й кожній, хто з Україною. Готуємо посилення нашої авіації сучасними літаками, і саме Нідерланди можуть стати лідерами в питанні про F-16 для України. Важливо, що Нідерланди приєдналися до декларації «Великої сімки» про безпекові гарантії для нашої держави, і ми обговорили, як саме ці гарантії можна деталізувати на двосторонньому рівні. Окрім того, я запросив Марка, пана Прем’єр-міністра, взяти участь у саміті нашої Кримської платформи на рівні лідерів – цей саміт відбудеться вже 23 серпня. Сьогодні ж провів і нараду щодо змістовного наповнення нашої політики повернення – саме щодо Криму, його реінтеграції. Очевидно, що після звільнення Криму від окупації туди повернуться і економічні можливості, і особиста безпека для людей, і відчуття реальної свободи, якого там немає вже з 14-го року. Але все це не повинно бути просто абстрактним – під кожну деталь деокупації Криму має бути конкретний зміст. Як саме нормальне життя повертається. Що саме це означає для Криму й для всіх наших людей. Це має бути для всіх зрозуміло. Крок за кроком ми робимо деокупацію Криму все більш досяжною та продуманою. Провів сьогодні також нараду щодо нового освітнього сезону – 1 вересня вже дуже скоро. Є питання у батьків, у вчителів. Є різні безпекові та підготовчі нюанси. Були на нараді Прем’єр-міністр Денис Шмигаль, віце-прем’єр Михайло Федоров, міністр внутрішніх справ Ігор Клименко, міністр освіти і науки Оксен Лісовий, були представлені їхні плани. Зміст очевидний – підготовка укриттів, забезпечення підручниками, фінансові та організаційні ресурси, які потрібні та якими держава може допомогти. Урядовці незабаром представлять відповідні деталі. І ще одне. Сьогодні мав честь привітати наших воїнів-звʼязківців з їхнім професійним днем, нагородив найкращих. 24 людини, які служать Україні в різних підрозділах, на різних рівнях. Саме так ефективно служать, як і потрібно. Про Війська зв’язку та кіберзахисту України говорять нечасто. Але всі види й роди військ залежать від них, від того, наскільки якісно вони працюють. Бо зв’язок – це один із ключових ресурсів. І я дякую всім, хто якісно служить нашій державі, якісно працює на державу. Завжди має бути результат для України. Кожен день на фронті і в тилу... Кожен такий день – із результатами – наближає нашу перемогу. Як сьогоднішній день – із правоохоронним результатом для України. Для очищення України. Ми всі знаємо, що наша держава має змінитися, має пройти трансформацію. І це означає, що на державних посадах чи народними депутатами України точно не будуть ті, хто працює собі «на кишеню», а не заради України. Кожен такий ділок як мінімум піде під суд. Слава всім, хто б’ється заради України! Слава Україні!</p>
  <div class="source"><a href="https://www.president.gov.ua/news/krok-za-krokom-mi-robimo-deokupaciyu-krimu-dedali-bilsh-dosy-84797">https://www.president.gov.ua/news/krok-za-krokom-mi-robimo-deokupaciyu-krimu-dedali-bilsh-dosy-84797</a></div>
</article>


<article>
  <h2>Завдання у всіх в Україні – збільшувати потенціал наших можливостей на фронті та послаблювати окупантів – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-09</span></div>
  <p>Бажаю здоров’я, шановні українці, українки! Коротко звітую за день. Основне за сьогодні – тривалі й дуже детальні важливі наради з нашими військовими. Спочатку – Ставка. Особливий формат – вузьке коло, тільки ключові особи. Розбирали поточну ситуацію на передовій, на основних напрямках наших наступальних дій. Те, що вдається. Те, що потребує посилення. Те, що ми плануємо на найближчий час. Були доповіді Головкома, командувачів, які безпосередньо займаються східними та південними напрямками, а також доповідь керівника ГУР. Окремо після цього відбулася також особлива комунікація наших командувачів, керівника Офісу, міжнародників із партнерами щодо забезпечення наших воїнів боєприпасами й технікою. Завдання у всіх в Україні одне – збільшувати потенціал наших можливостей на фронті та послаблювати все те, чим окупанти намагаються тиснути на наших воїнів чи обмежувати Україну. Сьогодні є хороша новина від Німеччини – саме те, про що ми домовились із Олафом Шольцом. Є додаткові установки «Петріот». Дуже дякую, Олафе, тобі, - це потрібно для захисту наших людей від російського терору. Дякую Німеччині, пану канцлеру особисто за виконання цієї домовленості – це точно врятує тисячі життів наших людей. Це точно наблизить нас до створення повноцінного повітряного щита для України. Це допоможе людям, містам, селам. Сьогодні російські терористи знову вдарили по Запоріжжю – влучання по звичайній забудові, пошкоджено церкву, житловий будинок… Станом на зараз відомо про те, що є загиблі, на жаль... Є поранені. Мої співчуття рідним і близьким, хто втратив своїх близьких людей. Ми щодня, щотижня працюємо заради того, щоб у наших захисників неба було більше систем ППО і ракети до них. Завтра я продовжу цю роботу, максимально стараюся, щоб дати більший захист неба. На всю нашу територію потрібно значно більше систем ППО, ніж є зараз. Крок за кроком ми перетворюємо це «значно більше» на конкретні можливості наших Повітряних сил, наших зенітників, наших мобільних вогневих бригад. Готуємо й більше конкретики щодо сучасних винищувачів для наших воїнів: не маю сумніву, F-16 будуть у нас у небі. Я дякую всім, хто допомагає нам захищати людей від терору Росії! Дякую всім, хто з нами прагне повного звільнення української землі від окупанта! Звичайно, дякую кожному нашому солдату, кожному сержанту, офіцеру, генералу, які дають Україні такі потрібні результати на фронті! Сьогодні особлива подяка 35-й окремій бригаді морської піхоти та 55-й окремій артилерійській бригаді. Ви просто молодці, воїни! Слава всім, хто б’ється заради України, заради кожного з нас, заради кожної з нас! Слава всім, хто рятує життя! Слава Україні!</p>
  <div class="source"><a href="https://www.president.gov.ua/news/zavdannya-u-vsih-v-ukrayini-zbilshuvati-potencial-nashih-moz-84805">https://www.president.gov.ua/news/zavdannya-u-vsih-v-ukrayini-zbilshuvati-potencial-nashih-moz-84805</a></div>
</article>


<article>
  <h2>Україна має реалізувати свій історичний шанс на розвиток, здобутий сміливістю наших людей – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-10</span></div>
  <p>Бажаю здоров’я, шановні українці, українки! Сьогодні був довгий, виснажливий день. День нарад, дискусій, зустрічей. Продовжуємо готувати Українську доктрину – ґрунтовний текст, основу для трансформації нашої держави. Не забуваємо нашу головну мету – перемогти у війні та не програти країну. Україна обов’язково має реалізувати свій історичний шанс на розвиток, який був здобутий сміливістю наших людей – усього нашого народу. Готуємо й більше оборонних пакетів для наших воїнів та більше захисних систем для всього українського суспільства, зокрема систем ППО. Мав також сьогодні розмову з представниками військового керівництва Великої Британії – закриту розмову. Але результативну розмову. Із сьогоднішніх зустрічей, про які варто й можна сказати публічно… Говорив із представником Вселенського Патріархату митрополитом Еммануїлом. Працюємо на всіх рівнях та з усіма суб’єктами глобальних відносин, щоб реалізувати Формулу миру, зокрема повернути в Україну депортованих із нашої землі дітей. Вдячний Вселенському Патріархату за готовність допомагати. Звичайно, як і завжди, говорили про посилення духовної незалежності України та про духовний мир в Україні. Наша країна – один з історичних центрів християнства. Так і буде надалі. Українці змогли побудувати особливий формат релігійних відносин у своєму домі: у нашій країні діє Рада церков і релігійних організацій, яка гарантує, що всі спільноти поважаються, усі спільноти можуть донести свою думку державі, усі спільноти можуть брати участь у вирішенні суспільно важливих питань. Держава ніколи не допустить, щоб будь-яку з українських релігійних спільнот могла використовувати держава-агресор. Україна вистоїть, збереже незалежність – усі аспекти незалежності, зокрема і духовну. І я вдячний усім у світі, хто підтримує в цьому нашу державу, наших людей. Але передусім я вдячний кожному й кожній, хто б’ється за нашу незалежність. Сьогодні я хочу відзначити саме наших воїнів. Тих, хто заслуговує на особливу вдячність, хто проявляє особливу хоробрість і дає державі особливі результати. Слава вам, воїни! Солдат Олександр Гринь, 81-ша окрема аеромобільна бригада. Завдяки Олександру знищено й поранено вже понад два десятки окупантів. Солдат Олександр Грінько, наша «Вісімдесятка», Десантно-штурмові війська. Дякую, Олександре, за поповнення нашого обмінного фонду. Солдат Артем Айзенціммер, 5-та окрема штурмова бригада. Солдат Ірина Шевченко, головний сержант-інструктор 1-го механізованого батальйону. Солдат Андрій Максичка, 54-та окрема механізована бригада імені гетьмана Мазепи, Бахмутський напрямок. Вивозив поранених, сам був поранений, але після лікування повернувся на передову. Солдат Іван Гарбуз, 36-та окрема бригада морської піхоти, б’ється на Запорізькому напрямку. Старший солдат Сергій Примоченко, навідник розрахунку мінометів 54-ї окремої механізованої бригади імені гетьмана Мазепи. Старший солдат Віктор Доренський, ДШВ, 80-та бригада. Бої біля Кліщіївки, дуже потужно! Старший солдат Максим Макаренко у складі «Вісімдесятки» б’ється за Україну на Донбасі. Старший солдат Олександр Лисенко, 5-та окрема штурмова бригада. Старший матрос Анатолій Лук’янов, 37-ма окрема бригада морської піхоти, дуже відважний воїн! Сержант Ольга Войтюк, санітарний інструктор, 1-й механізований батальйон. Сержант Руслан Маліцький, 38-ма окрема бригада морської піхоти. Молодший сержант Микита Миськов, наша славетна 55-та артилерійська бригада «Запорізька Січ». Головний корабельний старшина Андрій Скотницький, наша 36-та окрема бригада морської піхоти. Дякую, Андрію, за ваш героїзм при відбитті російських штурмів. Молодший лейтенант Андрій Скібін, 10-та окрема гірсько-штурмова бригада «Едельвейс». Дуже результативний хлопець! Старший лейтенант Сергій Федчик, 3-й механізований батальйон. Майор Максим Захарченко, заступник командира танкового батальйону. Я пишаюся всіма вами, наші воїни! Кожним і кожною! І хочу окремо відзначити сьогодні підрозділи, які забезпечують наступ наших військ. Це підрозділи українських саперів. Очищують українську землю від російських мін, відкриваючи для наших воїнів можливість іти вперед. 808-й окремий полк підтримки, 48-ма Камʼянець-Подільська інженерна бригада, 143-й Об’єднаний навчально-тренувальний центр Сил підтримки – дякую всім вам! Слава всім, хто б’ється за незалежність та свободу України! Слава Україні!</p>
  <div class="source"><a href="https://www.president.gov.ua/news/ukrayina-maye-realizuvati-svij-istorichnij-shans-na-rozvitok-84817">https://www.president.gov.ua/news/ukrayina-maye-realizuvati-svij-istorichnij-shans-na-rozvitok-84817</a></div>
</article>


<article>
  <h2>Керувати системою ТЦК мають люди, які точно знають, що таке війна – звернення Володимира Зеленського</h2>
  <div class="badges"><span class="chip">UK</span> <span class="chip">2023-08-11</span></div>
  <p>Бажаю здоров’я, шановні українці, українки! Щойно провів засідання РНБО. Спеціальне. Одне питання ключове – результати перевірки «військкоматів». Доповіді – ДБР, СБУ, МВС, Генеральний прокурор, НАЗК, НАБУ. Комплексно. Загалом уже 112 кримінальних проваджень щодо посадовців «військкоматів». 33 підозри. Обласні «воєнкоми», міські, районні. Працівники ВЛК. Інші посадові особи. Зловживання в різних областях: Донецька, Полтавська, Вінницька, Одеська, Київська, Львівська. Хтось брав готівкою, хтось криптовалютою – хіба що в цьому різниця. Цинізм усюди однаковий. Незаконне збагачення, легалізація незаконно отриманих коштів, неправомірна вигода, незаконне переправлення військовозобов’язаних через кордон. Наші рішення наступні. Звільняємо всіх обласних «воєнкомів». Керувати цією системою мають люди, які точно знають, що таке війна й чому цинізм та хабарництво в час війни – це державна зрада. Натомість воїни, які пройшли фронт або які не можуть бути в окопах, бо втратили здоров’я, втратили кінцівки, але зберегли свою гідність та не мають цинізму… Їм можна довірити цю систему комплектування. Реалізувати це рішення повинен Головком Залужний. Перед призначеннями нових керівників ТЦК буде перевірка Служби безпеки України. Кожен «воєнком», щодо якого є кримінальне провадження, нестиме відповідальність. Цілком справедливу. Повну. Звільнені «воєнкоми» й інші посадовці, які мають погони і щодо яких не виявлено даних про злочини чи порушення, якщо вони хочуть зберегти погони та довести свою гідність, – на фронт. Але підкреслю: армія не є й ніколи не буде заміною кримінальному покаранню. Посадовці, які переплутали погони й вигоду, точно – під суд. Питання ВЛК. Зараз ця система працює негідно. Так, як там ставляться до воїнів, так, як ставляться до своїх завдань… Просто аморально. За два тижні відбудеться засідання РНБО щодо цього питання. Зараз перевірка, підготовка пропозицій. Рішення теж будуть. Слава Україні!</p>
  <div class="source"><a href="https://www.president.gov.ua/news/keruvati-sistemoyu-tck-mayut-lyudi-yaki-tochno-znayut-sho-ta-84825">https://www.president.gov.ua/news/keruvati-sistemoyu-tck-mayut-lyudi-yaki-tochno-znayut-sho-ta-84825</a></div>
</article>


<article>
  <h2>Робимо все, щоб Україна й надалі була гарантом продовольчої безпеки та мала доступ до світових ринків – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-08-11</span></div>
  <p>Бажаю здоров’я, шановні українці, українки! Звіт за цей день. Ранок – селектор. Військові, розвідка, урядовці. Розмова під звуки роботи ППО на Київщині. Доповіді командувачів, міністрів. МВС – ситуація в регіонах, ліквідація наслідків російських ударів, робота ДСНС. Дякую всім українським рятувальникам! Мінстратегпром – доповідь щодо виробництва снарядів і техніки в Україні. Збільшуємо обсяги. Постійно збільшуємо. СБУ – вагома робота проти колаборантів. Дякую, хлопці! Вдень провів РНБО щодо «воєнкомів». Буде ще засідання щодо ВЛК. Постійно працюємо з нашими партнерами на всіх рівнях. Сьогодні керівник Офісу Єрмак, міністр закордонних справ Кулеба, профільні заступники керівника Офісу Андрій Сибіга та Ігор Жовква працювали з послами країн-партнерів заради Формули миру. Заради того, щоб країни долучались. І я говорив із Президентом Замбії. Двосторонні відносини, Формула миру. Ще одна держава Глобального Півдня підтримує наші ініціативи. Це дуже важливо. Окрема нарада з керівником ГУР Будановим, Головкомом Залужним, командувачем ВМС Неїжпапою, керівником СБУ Малюком, міністерством інфраструктури щодо альтернатив стосовно експорту зерна транзитним коридором. Робимо все можливе, щоб Україна була й надалі гарантом продовольчої безпеки, а наші люди мали доступ до світових ринків. І, звичайно, фронт. Кожен напрямок, усі ключові зусилля. Щоденна увага. Щоденна підтримка. Щоденне посилення. Я дякую всім, хто воює заради України! Усім, хто зараз в окопах, на бойових завданнях, на бойових постах! Дякую всім, хто працює на державу! Слава Україні!</p>
  <div class="source"><a href="https://www.president.gov.ua/news/robimo-vse-shob-ukrayina-j-nadali-bula-garantom-prodovolchoy-84837">https://www.president.gov.ua/news/robimo-vse-shob-ukrayina-j-nadali-bula-garantom-prodovolchoy-84837</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
