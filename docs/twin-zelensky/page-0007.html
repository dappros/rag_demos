<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 7</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 7</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Світ достатньо сильний, щоб покарати Росію за війну, і ми дамо сміливість та інструментарій, щоб це відбулося – звернення Президента України</h2>
  <div class="badges"><span class="chip">UK</span> <span class="chip">2023-03-05</span></div>
  <p>Бажаю здоровʼя, шановні українці! Сьогодні завершується перший тиждень нової весни, і важливо зробити кілька змістовних наголосів на тому, що саме вдалося зробити за цей тиждень. Зробити для України. Відбулася масштабна конференція за участю багатьох наших партнерів – правників України, всієї Європи та світу. United for Justice. «Обʼєднані заради справедливості». Крок за кроком ми йдемо до того, щоб забезпечити повну відповідальність держави-терориста за скоєне проти нашої держави, проти наших людей. Мають бути покарані всі російські вбивці, кожен організатор цієї агресії, усі, хто будь-яким чином забезпечує війну проти нашої держави й терор проти наших людей. І це не просто якась мрія про справедливість. Це робота, яка вже ведеться. Це домовленості, яких ми вже досягаємо. Це інституції, які вже працюють і будуть працювати ще активніше заради відновлення справедливості. Заради покарання винних в агресії. Світ достатньо сильний, щоб покарати Росію за війну. І ми дамо світу достатню сміливість та достатній інструментарій, щоб покарання відбулося. Щотижня додається впевненості в цьому. І я дякую всім нашим партнерам, які допомагають будувати мережу юридичної взаємодії, щоб відповідні вироки все ж прозвучали й були реалізовані. Другий важливий результат цього тижня – це енергетика, це початок підготовки до наступного опалювального сезону. Вже зараз. Ми опрацьовуємо всі сценарії й зробимо все, щоб підійти до наступної зими готовими до будь-якої загрози. За півроку наші енергетики, урядовці, сектор безпеки й оборони та всі, хто залучений до виконання відповідних завдань, мають зробити цілком конкретні речі. Посилити захист енергообʼєктів, відновити ту інфраструктуру, яка була зруйнована російськими ударами за минулі півроку, дати більше можливостей нашим людям у межах проекту децентралізації енергосистеми, щоб люди могли на своїй приватній території, на своїх приватних обʼєктах генерувати й постачати електрику. Це велика робота, вона вже почалася. Третій результат, який хотілося б відзначити. Міжнародні відносини. Поновлено контакти на найвищому рівні з Бразилією. Говорив з новим Президентом Швейцарії. А ще – Нідерланди, Латвія, Естонія, Європарламент та інші структури Євросоюзу. З усіма ними за тиждень є нові домовленості, новий рух до наших спільних цілей, новий потенціал співпраці. І, звичайно, цей тиждень – черговий тиждень, коли наші воїни та кожен і кожна, хто допомагає захищати державу, зробили українську перемогу ще ближчою. Відбивали штурми, знищували окупанта, підривали ворожі позиції й логістику, берегли наші кордони й міста. Я дякую кожному й кожній, хто зараз у бою! Дякую всім, чиє життя дає порятунок життя України! Особливо відзначу й сьогодні за хоробрість, міцність і незламність воїнів, які бʼються на Донбасі. Одна з найтяжчих битв. Болісна й важка. 93-тя окрема механізована бригада «Холодний Яр», 77-ма окрема аеромобільна бригада, 56-та окрема мотопіхотна бригада, 5-й окремий штурмовий полк. А ще – наші нацгвардійці, прикордонники. 3-тя бригада оперативного призначення Нацгвардії. Донецький, Луганський, Краматорський прикордонні загони та зведені загони «Дозор», «Волинь», «Чернігів». Дякую, хлопці! Дякую всім армійцям, гвардійцям, прикордонникам які захищають нашу державу на Бахмутському, Вугледарському, Авдіївському, Сіверському, Сватівському, Лиманському та Запорізькому напрямках. Дякую й кожному волонтеру, який допомагає нашим хлопцям зберігати стійкість! Дякую всім нашим лікарям, медичним сестричкам, які рятують життя і здоров’я наших бійців! Вже готуємо й новий тиждень – будуть нові результати для України. Вистоїмо, виженемо окупантів, покараємо їх. Україна переможе! Слава Україні!</p>
  <div class="source"><a href="https://www.president.gov.ua/news/svit-dostatno-silnij-shob-pokarati-rosiyu-za-vijnu-i-mi-damo-81457">https://www.president.gov.ua/news/svit-dostatno-silnij-shob-pokarati-rosiyu-za-vijnu-i-mi-damo-81457</a></div>
</article>


<article>
  <h2>Окупант убиває за сам факт, що ми українці, за одне слово про Україну – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-06</span></div>
  <p>Бажаю здоровʼя, шановні українці! Почав сьогоднішній день із засідання Ставки. Детальне засідання. Розглянули ситуацію на оперативних напрямках, у кожній ключовій точці боїв. Доповідали Головком, командувачі, розвідка. Була особлива доповідь щодо ситуації в Бахмуті, навколо міста і більш як годинна розмова. Фактично саме тема Бахмута стала основною для цієї Ставки. Хочу бути відвертим у таких темах. Буває, на жаль, багато різних дезінформаційних повідомлень. Від тих, хто навіть чути не може абсолютно закритих розмов про оборону, але щось стверджує про якісь нібито рішення щодо питань оборони. Суспільство має розуміти сенс наших оборонних операцій, правдивий сенс. Сьогодні на Ставці я прямо поставив питання і командувачу «Хортиці» генералу Сирському, і Головкому Залужному про те, якою вони бачать далі оборонну операцію на Бахмутському напрямку. Чи відійти, чи продовжувати оборону й посилюватись у місті. Обидва генерали відповіли: не відходити й посилюватися. І ця позиція була одноголосно підтримана Ставкою. Інших позицій не було. Я сказав Головкому знайти відповідні сили, щоб допомогти хлопцям у Бахмуті. Немає такої частинки України, щоб сказати, що від неї нібито можна відмовитись. Немає такого українського окопу, у якому стійкість і героїзм наших бійців були б нібито нецінними. Окупант убиває за сам факт, що ми українці. За одне тільки слово про Україну. За нашу мрію про Україну. За наше життя – життя українців. І ми знищуємо окупанта всюди – всюди, де це дає результат для України. Бахмут дав і дає один із найбільших результатів за час цієї війни, за час усієї битви за Донбас. І я дякую кожному солдату, хто бʼється на цьому найскладнішому напрямку. Хто бʼється за всі частини нашої держави, на всіх напрямках. Ми боронимо й будемо боронити кожну частинку України. Настане час – звільнимо кожне місто, кожне село нашої держави. І змусимо окупанта відповісти за кожен постріл проти України, за кожну підлість проти українців. Якщо зможемо юридично – значить, юридично. Зброєю – значить, зброєю. Завдяки нашій єдності, завдяки нашій рішучості, завдяки тому, що ми цінуємо всю Україну й кожного українця, ми точно знаємо результат цієї війни. З перших днів війни знаємо. В Україні завжди звучатиме: «Слава Україні!» І мільйони завжди відповідатимуть: «Героям слава!» Завжди саме так буде. Україна не забуде подвигу кожного й кожної, чиї життя навіки дали волю для України. Сьогодні зʼявилося відео, як окупанти по-звірячому вбили воїна, який хоробро сказав їм у вічі: «Слава Україні!» Хочу, щоб ми всі разом, у єдності відповіли на його слова: «Герою слава! Героям слава! Україні слава!» І ми знайдемо вбивць. Я дякую всім, хто зараз у бою за Україну! Дякую кожному й кожній, хто допомагає Україні! Вічна памʼять і шана всім, хто віддав своє життя за свободу для нашого народу! Вічна памʼять і шана всім українським героям різних часів, які мріяли й боролися за волю для України! Україна переможе! Слава Україні!</p>
  <div class="source"><a href="https://www.president.gov.ua/news/okupant-ubivaye-za-sam-fakt-sho-mi-ukrayinci-za-odne-slovo-p-81473">https://www.president.gov.ua/news/okupant-ubivaye-za-sam-fakt-sho-mi-ukrayinci-za-odne-slovo-p-81473</a></div>
</article>


<article>
  <h2>Україна завжди пам’ятатиме своїх героїв, наша пам’ять про них не згине – згине наш ворог – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-07</span></div>
  <p>Українці! Українки! Сьогодні в бою загинув «Да Вінчі», Герой України, доброволець, людина-символ, людина-хоробрість Дмитро Коцюбайло. Боєць 67-ї окремої механізованої бригади, комбат. Загинув у бою під Бахмутом, в бою за Україну. Із 14-го року захищав нашу незалежність, гідність нашого народу. Один із наймолодших Героїв України. Один із тих, чия особиста історія, характер, сміливість навіки стали історією, характером і сміливістю України. Уже понад дев’ять років українські герої в жорстоких боях за державу виборюють майбутнє для України. Спокій і відносна безпека в тилових містах – це їхній подвиг. Наша впевненість у перемозі України – це їхня стійкість і сила. Україна завжди пам’ятатиме своїх героїв. Наша памʼять про них не згине. Згине цей ворог, що прийшов в Україну. 67-ма бригада, воїни, слава вашій хоробрості! Всі українці, хто б’ється за Бахмут, слава вашому героїзму! Дякую всім воїнам, чиї стійкість і наполегливість знищують армію окупанта на Донбасі! Сьогодні відзначу за результати 10-ту окрему гірсько-штурмову бригаду, 56-ту окрему мотопіхотну, 93-тю і 54-ту окремі механізовані бригади. Слава вам, воїни! Морпіхи «Тридцятьпʼятки», десантники 79-ї десантно-штурмової бригади, 55-та артилерійська бригада, наші гармаші. Слава вам, воїни! Наші прикордонники, Нацгвардія, розвідка, сили безпеки, які діють на донбаських напрямках... Слава всім, хто дає результат Україні там, де тривають найжорсткіші битви! Кожному солдату, сержанту, офіцеру, генералу, які разом зі своїми бійцями в боях, – слава! Робимо все, щоб якнайшвидше звільнити нашу землю, якнайшвидше поставити історичну крапку на намаганнях позбавити волі нашу державу й наших людей. Цій меті підпорядкована вся діяльність нашої держави, кожного й кожної, хто допомагає. Сьогодні я хочу знову подякувати всій нашій команді, яка займається обмінами. Буданов, Єрмак, Клименко, Усов, Лубінець. 130 воїнів вдалося повернути додому з російського полону. І всі 130 – рядові й сержанти. Армія, ВМС, Нацгвардія, прикордонники, інші частини сил оборони. Так само, як і про кожний куточок нашої країни, який перебуває в окупації, ми памʼятаємо про кожну нашу людину, яка перебуває в російській неволі. Звільнимо всіх. Я дякую всім нашим бійцям на передовій, хто усвідомлює, наскільки важливо поповнювати обмінний фонд для нас, для України. Хай там що, ми маємо вистояти. Хай там що, маємо памʼятати про всіх наших героїв. Слава всім українцям і українкам, хто зараз у бою! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/ukrayina-zavzhdi-pamyatatime-svoyih-geroyiv-nasha-pamyat-pro-81485">https://www.president.gov.ua/news/ukrayina-zavzhdi-pamyatatime-svoyih-geroyiv-nasha-pamyat-pro-81485</a></div>
</article>


<article>
  <h2>Привітання Володимира Зеленського з Міжнародним днем боротьби за права жінок</h2>
  <div class="badges"><span class="chip">UK</span> <span class="chip">2023-03-08</span></div>
  <p>Українці й українки! Сьогодні Міжнародний жіночий день, день боротьби за права жінок. Щороку в цей день я дякую. Дякую своїй мамі, телефоную їй. Дякую за те, що завжди в нашій родині була і є повага. Дякую своїй дружині. За те, що ми разом, кохаємо, і за те, що в нас є такі прекрасні діти. Дякую жінкам, які працюють зі мною. І це дуже важливо, що ми нарівні як колеги. І сьогодні можна сказати різні слова, звернути увагу на різні аспекти цього дня. Кожен і кожна мають свою думку, як і що робити в цей день, 8 березня. І в цьому – наша сила. В цьому є свобода. Ми рівні, ми вільні, ми в міцній Україні. Мені здається, важливо сьогодні саме подякувати. Подякувати всім жінкам, які працюють, навчають, навчаються, рятують, лікують, воюють – воюють за Україну. Згадати, подумати й подякувати всім жінкам, які віддали свої життя за нашу державу. Подякувати мамам. Згадати, що поки мама жива, ти можеш відчути себе дитиною. Подякувати коханим за повагу й силу. Разом ми сильні. Разом ми нездоланні. Разом ми вільні. І разом ми точно переможемо. Обовʼязково. Слава Україні!</p>
  <div class="source"><a href="https://www.president.gov.ua/news/privitannya-volodimira-zelenskogo-z-mizhnarodnim-dnem-borotb-81501">https://www.president.gov.ua/news/privitannya-volodimira-zelenskogo-z-mizhnarodnim-dnem-borotb-81501</a></div>
</article>


<article>
  <h2>Робимо все, щоб наші тактичні кроки спрацювали на стратегічне завдання – успіх України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-08</span></div>
  <p>Бажаю здоровʼя, шановні українці! Короткий звіт про цей день. Провів нараду з військовими, розвідкою. Фронт, наша оборона, битва за Бахмут і увесь Донбас. Це перший пріоритет. Робимо все для того, щоб наші тактичні кроки спрацювали на стратегічне завдання – на успіх України в битві за всю тимчасово окуповану територію нашої держави. І я дякую кожному нашому воїну, який бореться. Бореться за Україну, за своїх побратимів. Дякую всім, хто захищає позиції, усім, хто відбиває штурми, усім, хто допомагає своїм вогнем тим, хто поруч із ним веде бій. Дуже важливо, що фронт – це не якась лінія на мапі, це – люди, це стійкість, це готовність битися, це опора одне для одного, це допомога одне одному. І це допомога всього нашого народу тим, хто зараз у бою. Допомога від усіх, хто забезпечує логістику для фронту й для бійців. Від усіх, хто волонтерить для наших героїчних бойових бригад та інших підрозділів сил оборони. Від усіх, хто працює й сплачує податки, щоб Україна могла вистояти. Кожен день на всіх рівнях в Україні має бути корисним для нашої оборони. Готуємо й нові цілком справедливі кроки нашої держави проти тих в Україні, хто ще намагається послаблювати державу, підважувати міцність нашого суспільства. Невдовзі відбудеться нове засідання РНБО, і є відповідні проекти санкційних рішень. Внутрішня безпека України – теж перший пріоритет. Сьогодні в Києві з візитом був Генеральний секретар ООН Антоніу Гутерріш. Важливі перемовини. Ключове – це питання захисту. Захисту України, усього міжнародного порядку. Питання миру – для нас і для світу. Засудження для агресора. Ми обговорили з паном Гутеррішем ситуацію із нашими людьми, яких утримують у російській неволі. Це полонені українці, а також депортовані дорослі й діти. Маємо повернути всіх. Обговорили ситуацію на українських атомних обʼєктах, відповідні загрози, створені Росією. Обговорили продовольчу безпеку та глобальну роль України як гаранта продовольчої стабільності. Це в інтересах нашої держави та усіх сумлінних держав світу, щоб продовольчий експорт з України зберігався. І, звичайно, я представив своє бачення тих можливостей інституцій ООН, Статуту ООН, які можуть сприяти реалізації української формули миру – усіх її пунктів. І ще одне, про що варто сказати сьогодні. Я хочу подякувати всім, хто цими днями на площах і вулицях Грузії тримав українські прапори. Хочу подякувати за наш національний гімн, який лунав у Тбілісі. Це повага до України, і я хочу висловити щиру повагу до Грузії. Немає такого українця, який не бажав би успіху нашій дружній Грузії. Демократичного успіху. Європейського успіху. Ми хочемо бути у Євросоюзі – і будемо. Ми хочемо, щоб Грузія була у Євросоюзі, і я впевнений – буде. Ми хочемо, щоб Молдова була в Євросоюзі, і я впевнений – буде. На це заслуговують усі вільні народи Європи. Слава всім, хто зараз у бою за Україну! Слава всім, хто бʼється за побратимів! Слава Україні!</p>
  <div class="source"><a href="https://www.president.gov.ua/news/robimo-vse-shob-nashi-taktichni-kroki-spracyuvali-na-strateg-81517">https://www.president.gov.ua/news/robimo-vse-shob-nashi-taktichni-kroki-spracyuvali-na-strateg-81517</a></div>
</article>


<article>
  <h2>Хоч би скільки Росія робила підлостей, наша держава й народ все одно не будуть у кайданах – звернення Президента України</h2>
  <div class="badges"><span class="chip">UK</span> <span class="chip">2023-03-09</span></div>
  <p>Бажаю здоровʼя, шановні українці! Провів сьогодні кілька нарад щодо наслідків масованого удару по нашій інфраструктурі. Чергове намагання держави-терориста воювати проти цивілізованості призвело до тимчасових відключень електрики, тепла, води у деяких наших регіонах і містах. Російські ракети сьогодні забрали життя шести українців. Мої співчуття родинам... Відновлювальні роботи на енергообʼєктах тривають увесь день. Найскладніше – Харків, Житомирщина. Непросто в Одесі, у Дніпропетровській області, у Києві, у Запоріжжі. Ремонтні бригади, енергетики, місцева влада, центральна влада – усі працюватимуть стільки, скільки треба, щоб відновити подачу енергії містам і районам, де зараз проблеми. Я дякую всім, хто працює заради цього. Ми вже показали, на що здатна Україна. І хоч би скільки Росія робила підлостей, наша держава й народ все одно не будуть у кайданах. Ані ракети, ані звірства Росії в цьому не допоможуть. Я хочу подякувати сьогодні всім воїнам наших Повітряних сил. Особливо – 138-й Дніпровській, 160-й Одеській та 208-й Херсонській зенітним ракетним бригадам, які відзначились у захисті від цього російського нальоту. Дякую вам, воїни! Дякую й усім у світі, хто усвідомлює, наскільки важливо дати повний захист українському небу. Всім, хто готовий нам допомагати в гарантуванні нормального життя людей. Говорив сьогодні з Президенткою Єврокомісії Урсулою фон дер Ляєн, зокрема й про енергетичну підтримку України. Я поінформував про наслідки удару держави-терориста. Я вдячний пані Урсулі за відповідну допомогу, що надається. Звичайно, ми обговорили й питання тиску на Росію за терор. Санкційний тиск. Те, як розширити санкції. До речі, унаслідок цього удару Запорізька атомна станція була знов відʼєднана від енергомережі. Це критична ситуація. І Росія свідомо йде на створення таких критичних ситуацій на наших атомних обʼєктах. Це просто вже за визначенням означає, що Росія не може бути сумлінним учасником будь-яких відносин в атомній сфері. А отже, що швидше російська атомна галузь опиниться під санкціями, то безпечніше буде світу. Не можна залишити державі-терористу жодної можливості використовувати будь-які атомні обʼєкти будь-де у світі для терору. Пані Президентка Єврокомісії позитивно оцінила й прогрес нашої держави на антикорупційному напрямку. Зокрема, затвердження Антикорупційної стратегії й призначення нового директора НАБУ. Це важливо в контексті нашого подальшого руху у євроінтеграції до початку переговорів щодо членства України у Євросоюзі. Сьогодні ж провів доволі тривалу зустріч із представниками нашої культурної спільноти. Театр, кіно, музика, література, державні культурні інституції, громадські ініціативи. Був представлений Шевченківський комітет, українські журналісти. Ми говорили про те, як посилити можливості української культури в комунікації зі світом заради підтримки України. Дипломатія, журналістика й культура – це три сфери, які роблять найбільше, щоб світ розумів нашу боротьбу й допомагав. Також, звичайно, ми говорили й про наші власні національні потреби. Дуже важливо – щоб досвід повномасштабної війни, наших воїнів, те, через що вони проходять на фронті, досвід українських окопів, досвід наших людей, які реально зараз захищають європейську свободу, – щоб увесь цей досвід був описаний українцями. Щоб наша культура, її діячі, її інституції, могли заповнити потребу в українському культурному продукті, у розумінні української ситуації. Україна досягла найбільшої національної єдності у своїй історії. Україна обʼєднала світ. Українці надихають сотні інших народів тим, як захищають свою державу й свободу. І буде правильно, щоб усе це відображалося саме українською культурою, саме нашими інституціями, нашими людьми. Українським кіно, українським театром, українською літературою, українською музикою, українськими музеями, українським візуальним мистецтвом. Щоб в усьому цьому був збережений справжній досвід тих, хто проходить війну, хто на передовій, хто справді переживає те, що значить: борітеся – поборете. Сьогодні прозвучало багато ідей. Є те, що держава може й повинна зробити. Є те, що залежить від самої культурної спільноти. Дякую ще раз учасникам і учасницям зустрічі. І дякую всім діячам української культури за цей рік і за всі роки української незалежності, коли ми міцнішали. Слава всім, хто зараз у бою за Україну! Бахмут, Авдіївка, Купʼянськ, Лиман та весь Донбас! Наше Запоріжжя, Нікополь, Херсонщина! Слава всім, хто захищає наші Суми, нашу Чернігівщину, нашу Харківщину, всі наші міста, всі наші громади й наш кордон! Слава кожному українському воїну, чия сміливість – це життя України! Вічна і світла памʼять усім, кого в нас забрала ця війна і Росія! Немає іншого вибору, ніж перемогти. Слава Україні!</p>
  <div class="source"><a href="https://www.president.gov.ua/news/hoch-bi-skilki-rosiya-robila-pidlostej-nasha-derzhava-j-naro-81537">https://www.president.gov.ua/news/hoch-bi-skilki-rosiya-robila-pidlostej-nasha-derzhava-j-naro-81537</a></div>
</article>


<article>
  <h2>Українці сильні, коли дбають одне про одного, і вільні, коли захищаються – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-10</span></div>
  <p>Щойно закінчилося засідання Ставки. Головнокомандувач, командувачі напрямків доповідали щодо ситуації на передовій, загалом у захисті держави. Схід і південь, кордон. Бахмут і наші можливості посилитися там. Наші відповіді на удари терористів. Захист Херсона та громад Дніпропетровщини. Чернігівщини, Сумщини. Наші потреби в боєприпасах і постачання. Сьогодні ж про забезпечення українських воїнів і загалом підтримку нашої держави в захисті від російської агресії говорив на міжнародних переговорах. У Києві з візитом перебувала Прем’єр-міністр Фінляндії – держави, яка доволі активно нас підтримує. Я подякував за уже надані пакети допомоги, обговорили нові можливості зміцнити нашу оборону, зміцнити тиск на Росію – новий оборонний пакет для України, уже 14-й. Говорили також про співпрацю у структурах Євросоюзу, про підтримку наших ініціатив щодо покарання російських убивць. Також сьогодні зустрівся з міністром оборони Норвегії. Загалом ми досягли надзвичайно потужних відносин із Норвегією в багатьох сферах. Це стосується і зброї: завдяки Норвегії ми посилили і нашу ППО, і артилерію, і інші роди військ. Також Норвегія започаткувала програму довготривалої бюджетної підтримки України – 7 мільярдів доларів на п’ять років, – яка може й має стати прикладом для інших наших партнерів. Обговорили додаткові кроки, які можемо зробити разом із Норвегією, щоб ця весна була успішною і для української оборони, і для перспектив загальноєвропейської безпеки. До речі, починаємо спілкуватися з Норвегією щодо можливостей тренувальної місії для наших пілотів. Поспілкувався сьогодні з представниками американської політичної спільноти – сенаторами, експертами – на майданчику Американського інституту підприємництва. Це один із сильних американських think tanks – інституцій, що беруть участь у створенні політики. Поінформував про поточну ситуацію, про наші можливості зламати російську агресію й повернути Україні безпеку. Подякував Америці за незмінну та принципову підтримку, за лідерство, яке може значно наблизити нашу перемогу. Хочу сьогодні особливо відзначити наших бійців, які захищають Україну на Донеччині. Щодня вони дають вагомі підстави для подяки, дають вагомі результати для України. Морпіхи 35-ї і 36-ї окремих бригад морської піхоти, 55-та окрема артилерійська бригада, десантники «Сімдесятдев’ятки»... Дякую вам, воїни! І окремо хочу подякувати сьогодні бійцям ГУР МО «Шаман» – за Бахмут, за міцну участь в обороні міста. Дякую гармашам 44-ї окремої артилерійської бригади, які воюють на Запорізькому напрямку. Вправно знищують позиції й техніку ворога. Дякую вам за це, хлопці! Сьогодні підписав черговий указ про відзначення наших воїнів державними нагородами. Зокрема, бійців 24-го окремого штурмового батальйону Збройних Сил України. Сьогодні ж мав честь вручити мамі «Да Вінчі» – Дмитра Коцюбайла – його «Хрест бойових заслуг». Сьогодні відбулося прощання з Дмитром. І я дякую всім, хто прийшов на церемонію прощання з «Да Вінчі». Усім, хто хотів би прийти, але зараз на фронті, у війську, у шпиталі. Це дуже важливо. Важливо, що Україна шанує своїх героїв і демонструє світові, які люди віддають своє життя за свободу нашого народу й усієї Європи. Вдячний кожному й кожній. Згадайте сьогодні Дмитра, згадайте, будь ласка, усіх тих, кого забрала у нас ця війна – із 24 лютого, із 14-го року. Вічна пам’ять героям! І ще одне. Увесь день отримую доповіді про відновлення наших енергообʼєктів і мереж після російського терористичного нальоту. Харків – усе ще багато абонентів відключено, у місті проблеми зі зв’язком. Вдалося дати електрику на критичну інфраструктуру, усі служби працюють, щоб поновити енергопостачання споживачам. Справді героїчні зусилля наших енергетиків, ремонтних бригад. Харківська область – станом на вечір більшості споживачів постачання електрики поновлено. Досі непросто в Житомирі: хоча систему загалом збалансували, усе ж можуть бути відключення. Енергетики працюють. Запоріжжя – робиться все, щоб захистити людей та енергосистему міста. Київ – тепломережі відновлюються. Я дякую всім, хто залучений до цих робіт, дякую кожному й кожній, хто допомагає! Українці сильні, коли дбають одне про одного. Українці вільні, коли захищаються. Слава нашому прекрасному народу! Світла пам’ять нашим воїнам, які віддали свої життя за нашу державу! Слава Україні!</p>
  <div class="source"><a href="https://www.president.gov.ua/news/ukrayinci-silni-koli-dbayut-odne-pro-odnogo-i-vilni-koli-zah-81569">https://www.president.gov.ua/news/ukrayinci-silni-koli-dbayut-odne-pro-odnogo-i-vilni-koli-zah-81569</a></div>
</article>


<article>
  <h2>Допомога Україні зараз – це інвестиція у глобальний мир, у реальну архітектуру безпеки – звернення Президента до учасників American Enterprise Institute World Forum</h2>
  <div class="badges"><span class="chip">UK</span> <span class="chip">2023-03-10</span></div>
  <p>Пані та панове! Американці! Це чудова нагода поговорити з вами. Дякую вам! Я розповім вам історію про дві долі, про двох наших воїнів, яких Україна цими днями проводжає в останню путь. Дві різні, але такі схожі долі. Сьогодні в нашій столиці, у Києві, люди прощалися з одним із найшанованіших воїнів України Дмитром Коцюбайлом, позивний «Да Вінчі». Йому було лише 27 років. Він був командиром батальйону в одній із бойових бригад, що боронять зараз наше місто Бахмут, нашу Донеччину й усю Україну від російського зла. Він загинув у бою. Чоловік, який мріяв бути митцем (тому його позивний «Да Вінчі»), а став воїном. Бо прийшла війна. Учора стало відомо про те, що своє життя в бою за Україну віддав Олег Дробоцький. Йому було 26 років. Іще один чоловік, якому судилося бути митцем – його знали як класного художника, – але який став воїном. Бо довелося захищати свободу. Щодня ми втрачаємо українських синів і доньок у війні, яку Україна не починала. Людей, які могли б бути митцями чи політиками, підприємцями чи журналістами, науковцями чи дипломатами. Ким завгодно, але живими! Якби не Росія. Ця злочинна війна зруйнувала тисячі життів українців. Цілі родини гинуть від ударів російської артилерії, ракет і смертоносних іранських безпілотників! Тисяч іранських безпілотників! На сході України, у Києві, на заході нашої країни – дуже близько до польського кордону. Скрізь. Чому Росія прийшла на нашу землю? Хіба в неї був хоч якийсь справедливий аргумент, щоб почати цю війну? Не було жодного. Це відверта війна тиранії проти свободи. В основі цієї російської війни – ненависть і бажання пограбувати сусідню націю. Бажання Кремля стерти нашу ідентичність, украсти нашу землю, наші ресурси, нашу культуру. Уперше за багато-багато років Європа бачить, як зло свідомо й цинічно обстрілює церкви, як краде навіть збіжжя й техніку у фермерів, убиваючи господарів. Уже понад 5 тисяч російських ракет, понад тисячу убивчих дронів, передусім іранських, застосовано Росією проти наших міст. Сотні зруйнованих українських шкіл, спалені окупантом україномовні книжки, розстріляні вчителі й представники місцевого самоврядування, тисячі викрадених у батьків і вивезених у Росію українських дітей, українські жінки, чоловіки та діти, які зазнали знущань з боку російських солдатів, включно із сексуальними злочинами проти них. Усе це свідчить про те, що Україна й надалі захищатиметься в цій битві. Поки окупант на нашій землі, поки нашим містам загрожує руйнація, поки життя й свобода мільйонів українців під загрозою, ми повинні продовжувати цю битву. І ми вистоїмо. Я знаю, що ми вистоїмо. Разом із вами. Наша незламність і принциповість та допомога від наших друзів, передусім Сполучених Штатів Америки, які є глобальним лідером у захисті свободи, є запорукою того, що злу в цій битві не виграти. Злу не піти далі. Кожне віддане за свободу українське життя – це врятоване життя наших сусідів: поляків, литовців, молдован та інших вільних європейських народів. Ми маємо говорити про це відверто. Кремль ніколи не хотів зупинятися, підкоривши лише Україну. Ніколи! Інші держави Європи – ваші союзники у Європі, – народи в Азії – це так само мішені для Росії, як і Україна. Росія не визнає жодних кордонів, і не буває такої тиранії, яка не претендує на глобальне знищення свободи. Тому розумно перемогти Росію зараз. Звільнити Україну. Гарантувати безпеку Європі. Урятувати від цього російського геноцидного зла будь-який інший народ, якому зло могло б загрожувати. Перемогти Росію на полі битви в Україні – це не воювати більше ніде у Європі й уздовж російських кордонів. Уся допомога, яка надається зараз Україні, це по суті – інвестиція у глобальний мир, у реальну архітектуру безпеки для свободи. І, звичайно, я дякую американському народу саме за таку допомогу Україні. Це стосується і підтримки зброєю, і бюджетної підтримки, і підтримки санкціями проти Росії та тих, хто є її спільниками. Коли пропонуєш формулу миру, а Росія знову відповідає ракетами по містах, це точно говорить про те, що рішення буде на полі бою. І світ стане безпечнішим, точно стане безпечнішим. І для націй, і для людей. І для держав, і для бізнесу. Світ стане безпечнішим, коли тиранія програє й коли інші потенційні агресори побачать повну силу свободи. Наші героїчні воїни, як ви сказали, наші героїчні воїни вже зробили так, що армія Росії буквально на очах перестає бути глобальною загрозою. Маємо довести до кінця цю роботу. Це можливо зробити вже цього року! Має перемогти право чоловіків і жінок бути щасливими й жити своїм життям. Має перемогти священність родини, а не якоїсь тиранічної імперії, можливість давати майбутнє дітям, а не якійсь загарбницькій доктрині. Свобода має перемогти. Всі ми хочемо, щоб наші сини й доньки обирали собі шлях у житті, про який вони мріють. Не дай боже нікому, щоб це був шлях такої війни. Я дякую вам за увагу! Дуже дякую за підтримку! Дякую всім американцям, які мріють разом із нами про те, щоб у зла не було шансів! Я зустрічався з представниками обох партій Конгресу, обох палат, із Президентом Байденом, його командою у Вашингтоні, у Києві. І я впевнений, що Америка не зрадить свободу. Світу є на що спертися. Слава, слава, слава всім, хто зараз у бою за свободу! Слава всім, хто допомагає! Слава Україні! Дуже вам дякую!</p>
  <div class="source"><a href="https://www.president.gov.ua/news/dopomoga-ukrayini-zaraz-ce-investiciya-u-globalnij-mir-u-rea-81565">https://www.president.gov.ua/news/dopomoga-ukrayini-zaraz-ce-investiciya-u-globalnij-mir-u-rea-81565</a></div>
</article>


<article>
  <h2>Росія стала синонімом терору й стане прикладом поразки та справедливого покарання – звернення Президента України</h2>
  <div class="badges"><span class="chip">UK</span> <span class="chip">2023-03-11</span></div>
  <p>Українці! Українки! Сьогодні я хотів би підтримати всі ті наші міста й громади, які щодня, щоночі зазнають жорстоких терористичних ударів держави-зла. Наша Херсонщина й Херсон, якому окупант мститься за свій програш. Наше Запоріжжя. Наші міста Донеччини та Луганщини, які Росія прагне просто спалити. Наша Харківщина й Харків. Лише по Харкову й лише від початку цього року – менш ніж за два з половиною місяці – ворог ударив уже більш як сорока ракетами. Нікополь, Марганець – наша Дніпропетровщина. Наша Сумщина. Наша Чернігівщина. Ракети й артилерія, безпілотники та міномети – держава-зло використовує різну зброю. Але з однією метою. З метою знищити життя й не залишити нічого людського. Руїни, уламки, воронки від снарядів у землі – це автопортрет Росії, який вона малює там, де без Росії панує нормальне життя. Сьогодні російський обстріл забрав життя людей у Херсоні, які просто пішли в магазин по продукти. Троє українців загинули. Мої співчуття рідним! У Запоріжжі російська ракета вдарила по обʼєкту життєзабезпечення міста. В прикордонних районах окупант обстрілював села, щоб залякати людей, щоб прогнати людей. Але Росії там не буде. Вона стала синонімом терору й стане прикладом поразки та справедливого покарання за цей терор. Покарання, яке Кремлю не зупинити. Я дякую сьогодні нашим бійцям ОСУВ «Північ» за знищення ракети й «Шахеда» терористів. Бійці нашої ППО на Чернігівщині, бійці 2-го окремого полку Нацгвардії на Сумщині – дякую вам, хлопці! Дякую всім нашим бійцям на півдні, які знищують склади, логістику й місця розташування окупантів! Кожна підірвана ворожа позиція – це врятовані українські життя. ОСУВ «Хортиця»... Особливо відзначу сьогодні 92-гу окрему механізовану бригаду імені Івана Сірка, 80-ту бригаду – наших десантників, 5-ту окрема штурмову бригаду... Всі вони разом з іншими нашими воїнами боронять Бахмут. Дякую за силу! Є за що подякувати 54-й окремій механізованій бригаді імені гетьмана Мазепи та 81-й окремій аеромобільній бригаді, які діють на Донбасі. Молодці, хлопці! Дякую всім, хто допомагає нашим підрозділам! Дякую кожному й кожній, хто підтримує наших цивільних людей у прифронтових та прикордонних районах! Дякую всім, хто переконує світ, що потрібно саме зараз проявити більше рішучості! Зараз, коли ми готуємо наші активні дії проти окупанта, щоб кожен постріл по українцях відізвався державі-терористу відповідальністю. І ще одне. Є новий наш санкційний крок проти фізичних та юридичних осіб, повʼязаних із державою-злом. Відповідний указ оприлюднений. Це понад 280 компаній і 120 людей, які через схеми з гральним бізнесом працювали проти України, виводили кошти з нашої держави та фінансували різні російські комбінації. Рішення готувалося певний час, воно ґрунтовно пропрацьоване й закриває схеми на десятки мільярдів. І це не останнє таке рішення. Україна захищатиметься всюди. І всіма цивілізованими засобами. Слава кожному й кожній, хто зараз у бою за нашу державу! Слава всім, хто допомагає! Світла памʼять усім, чиї життя забрав російський терор! Слава Україні!</p>
  <div class="source"><a href="https://www.president.gov.ua/news/rosiya-stala-sinonimom-teroru-j-stane-prikladom-porazki-ta-s-81573">https://www.president.gov.ua/news/rosiya-stala-sinonimom-teroru-j-stane-prikladom-porazki-ta-s-81573</a></div>
</article>


<article>
  <h2>Зараз час, коли всі історичні складнощі для України можемо перемогти, якщо будемо берегти нашу єдність – звернення Президента України</h2>
  <div class="badges"><span class="chip">UK</span> <span class="chip">2023-03-12</span></div>
  <p>Бажаю здоров’я, шановні українці! Говорив сьогодні з новим Президентом Чехії Павелом. Хороша розмова, партнерська. Про оборону від держави-терориста, про наш спільний захист Європи. Подякував за вже надану Чехією підтримку. Є речі, які ще можемо зробити спільно. Запросив пана Президента відвідати Україну. Загалом цей тиждень був, як і завжди, активним для України. Візити Прем&#x27;єр-міністра Фінляндії, міністра оборони Норвегії, Генсека ООН Гутерріша, лідерів керівної німецької Соціал-демократичної партії, розмова з Урсулою фон дер Ляєн, Президенткою Єврокомісії. Все це дає результати. Зокрема, маємо вагоме посилення ППО – я дякую за це Норвегії; маємо нові домовленості на дипломатичному фронті; є рух на євроінтеграційному напрямі – як результат виконання антикорупційних кроків, визначених у рекомендаціях Єврокомісії, включно з призначенням на посаду нового директора НАБУ. Хочу окремо подякувати за цей тиждень нашим енергетикам, усім працівникам ремонтних бригад, місцевої та центральної влади, яких залучали до ліквідації наслідків російського терористичного удару в четвер. Станом на сьогодні вдалося відновити технічні можливості постачання електрики. Харків – зі світлом. Житомирщина – зі світлом. Усі міста й громади, де були проблеми з енергопостачанням, знову заживлені. Я дякую кожному й кожній, хто працював для цього! До речі, активно виконується й наша програма обміну старих ламп на нові LED-лампи. Загалом українці отримали вже 12 мільйонів LED-ламп. І якщо говорити про енергозбереження, то цей обсяг дає змогу зберегти до 600 мегаватів енергії. Орієнтовно це як, наприклад, понад половину генерації найпотужнішого блоку АЕС. Будь ласка, користуйтеся цією програмою обміну ламп. Дякую нашим рятувальникам ДСНС України на Донеччині, Харківщині, Херсонщині, у Запоріжжі, у прикордонних районах Сумської та Чернігівської областей. Усім, хто незмінно сумлінно ліквідовує наслідки російських обстрілів. Сьогодні хочу особливо відзначити 41-шу державну пожежно-рятувальну частину міста Костянтинівка Донецької області. Майор Герман Старчеус, капітан Сергій Кулінченко, молодші сержанти Роман Дичко та Кирило Саєнко. Дякую вам, хлопці, за відмінну роботу й сміливість! Звичайно, дякую всім нашим воїнам «Хортиці» й «Таврії», які бʼються на найгарячіших напрямках у максимально жорстких умовах. Менш ніж за один тиждень – за час із 6 березня – й лише на одному Бахмутському напрямку вдалося знищити понад 1100 солдатів ворога – це безповоротні втрати Росії, втрати саме там, під Бахмутом. Плюс іще як мінімум півтори тисячі санітарних ворожих втрат – це поранення, які несумісні для них із продовженням боїв. Плюс знищено десятки одиниць ворожої техніки. Плюс спалені російські склади боєприпасів – понад десять. Дякую кожному воїну Збройних Сил України, нашої розвідки – бійцям «Шамана», нацгвардійцям, нашим прикордонникам – усім, хто справді бʼється за українську землю, за Бахмут! Дякую бійцям «Таврії», які результативно воюють у районах Авдіївки та Марʼїнки. Артилеристам 55-ї окремої бригади «Запорізька Січ», воїнам 35-ї окремої бригади морської піхоти, 74-го окремого розвідбату, нашій «Сімдесятдевʼятці» – десантникам! І Запорізький напрямок «Таврії» – 128-ма окрема гірсько-штурмова бригада. Дякую всім вам, хлопці! Дякую кожному й кожній, хто й цього тижня знову допомагав нашим воїнам, лікував після поранень, шукав те, чим можна підтримати, організовував волонтерські збори й відправляв на фронт те, про що звідти просили! Разом, у єдності ми прийдемо до перемоги. Є цього тижня рух і на зміцнення нашої духовної незалежності. Суспільство це бачить. І я бачу схвалення українцями цих наших кроків – цілком законних. І ми продовжимо цей наш рух. Ми не допустимо, щоб у держави-терориста залишилась хоча б якась можливість маніпулювати духовністю нашого народу, руйнувати українські святині – наші лаври – або красти з них будь-які цінності. І ще одне. Сьогодні – 160 років із дня народження видатного українського вченого Володимира Вернадського. Людини, якій довелося жити в дуже складний час, але яка попри все вірила в Україну, обирала Україну й допомагала Україні. Ми зараз живемо в той час, коли всі історичні складнощі для України можемо перемогти. Можемо! Якщо будемо берегти нашу єдність, одне одного й нашу державу. Я дякую всім, хто дбає про Україну та українців! Я дякую всім, хто дбає про нашу єдність і про єдність світу заради України! Дякую кожному й кожній, хто зараз у бою за незалежність нашої держави! Світла пам’ять і всім, хто віддав своє життя за Україну! Усім, кого ми згадуємо, коли говоримо «Слава Україні!» Сьогодні я присвоїв звання Героя України Олександру Мацієвському, солдату. Людині, яку знатимуть усі українці. Людині, яку пам’ятатимуть вічно. За його хоробрість, за його впевненість в Україні й за його «Слава Україні!» Герою слава! Героям слава! Україні слава!</p>
  <div class="source"><a href="https://www.president.gov.ua/news/zaraz-chas-koli-vsi-istorichni-skladnoshi-dlya-ukrayini-mozh-81581">https://www.president.gov.ua/news/zaraz-chas-koli-vsi-istorichni-skladnoshi-dlya-ukrayini-mozh-81581</a></div>
</article>


<article>
  <h2>Зробимо все можливе й неможливе для зміцнення наших воїнів – звернення Президента України</h2>
  <div class="badges"><span class="chip">UK</span> <span class="chip">2023-03-13</span></div>
  <p>Бажаю здоров’я, шановні українці! Короткий звіт про сьогоднішній день. Провів важливі координаційні наради. Прем’єр-міністр, Голова Верховної Ради, наші міжнародники, внутрішньополітичний блок Офісу. Погодили порядок дій на найближчі тижні. Зокрема, уряд схвалив і пропонує Верховній Раді затвердити зміни до бюджету держави, понад півтрильйона гривень – на оборону, додатково. Усі кошти будуть спрямовані на фінансове забезпечення військових, на підтримку нашого сектору оборони держави, на оборонне обладнання, в тому числі дрони. Зробимо все можливе й неможливе для зміцнення наших воїнів. Обговорили сьогодні також гуманітарне розмінування – те, що життєво важливо, в буквальному сенсі. Станом на зараз понад 170 тисяч квадратних кілометрів нашої території залишаються небезпечними через ворожі міни і снаряди, що не розірвалися. Суттєва частина цієї території – це земля наших аграріїв, земля, що оброблялась. Тож сьогодні обговорили, як активізувати цю роботу: пришвидшити гуманітарне розмінування, збільшити відповідну співпрацю з партнерами. І обговорили, як підтримати наших аграріїв. Почалась уже друга посівна за час повномасштабної війни. Минулого року героїчні зусилля наших фермерів, усіх працівників і працівниць аграрної сфери дозволили зберегти українське аграрне виробництво – глобальну роль України як гаранта продовольчої безпеки. І я дякую всім, хто зробив свій внесок у це. Відповідні кроки на підтримку галузі опрацьовує уряд. Окремо обговорили ситуацію в енергетиці – вона нормалізована. Фактично на всій вільній території держави забезпечуємо енергетичні потреби українців – відповідно до можливостей генерації. І продовжуємо вже готуватись до наступного опалювального сезону – це стосується як накопичення ресурсів, так і нового захисту наших енергетичних потужностей. Найближчі тижні плануються доволі активними з точки зору міжнародної комунікації. І для того, щоб посилити нашу оборону, і для того, щоб посилити українські позиції в боротьбі за справедливість, тобто – у боротьбі за покарання російських убивць. Готуємо новини. Працюємо і над тим, щоб додати нових санкцій проти Росії. Днями Канада зробила вагомий крок, розширивши санкції на імпорт російського алюмінію і сталі. Я дякую Канаді за це рішення – за цей сигнал міжнародній спільноті. Маємо не лише обмежити здатність держави-терориста обходити існуючі санкції, але й запроваджувати нові – щоб Росія не могла адаптуватись до глобального тиску. Чим меншою буде російська здатність адаптації до санкцій, тим швидше зможемо відновити територіальну цілісність нашої держави і повернути мир Україні. І обовʼязково – наші оборонці. Лише це і є дієвою гарантією захисту свободи України, всієї Європи та вільного світу – наші воїни та глобальний тиск на Росію. Як і завжди, сьогодні був на звʼязку з нашими командувачами, з розвідкою. Дуже жорстко на сході – дуже болісно. Треба знищити військову потугу ворога – і ми знищимо. Білогорівка і Марʼїнка, Авдіївка і Бахмут, Вугледар і Камʼянка – та всі інші місця, де зараз вирішується, яким буде наше майбутнє. Де виборюється наше майбутнє, всіх українців. Я дякую кожному і кожній, хто зараз у бою! Дякую всім, хто захищає позиції і бʼється за Україну та своїх побратимів! Дякую всім, хто ніколи не підводить того, хто поруч на позиції! Сьогодні особливо відзначу бійців 92-ї окремої механізованої бригади – за успішні дії в районі Бахмута. Дякую вам, хлопці! Слава всім українським воїнам! Слава нашому незламному і прекрасному народу! Слава Україні!</p>
  <div class="source"><a href="https://www.president.gov.ua/news/zrobimo-vse-mozhlive-j-nemozhlive-dlya-zmicnennya-nashih-voy-81589">https://www.president.gov.ua/news/zrobimo-vse-mozhlive-j-nemozhlive-dlya-zmicnennya-nashih-voy-81589</a></div>
</article>


<article>
  <h2>Міцність наших сил оборони й безпеки – у міцності нашого народу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-14</span></div>
  <p>Бажаю здоров’я, шановні українці! Доволі емоційний сьогодні день. Мав честь вручити державні нагороди нашим воїнам, рідним наших воїнів на честь Дня українського добровольця. Мамі Героя України Олександра Мацієвського. Батьку й дружині Героя України Тараса Бобанича. Чоловікам і жінкам, які боронять нашу державу, ставши на її захист за покликом чистого українського серця. Сьогоднішніми указами відзначив 363 українських добровольців, 47 із них – посмертно. Сотні тисяч наших людей після 24 лютого і ще з 2014 року стали українськими добровольцями та захищають Україну від російської агресії. Мільйони допомагають! Шукають усе необхідне для оборони, лікують і реабілітують після поранень, рятують після російських ударів, працюють заради України й українців. Міцність наших сил оборони й безпеки – у міцності нашого народу. А сила українців і держави загалом ґрунтується на тому, що українці стають воїнами у вирішальний час – не губляться, а бʼються, не шукають чужого, а роблять усе, щоб вибороти своє. Ми переможемо в цій війні. Робимо все для цього. Підтримуємо одне одного. Посилюємо державу. Об’єднуємо світ заради нашої перемоги, яка складається насправді з дій усіх, хто бореться за Україну, хто воює за нашу державу й за своїх побратимів, хто робить усе, щоб не віддати ворогу ані нашу землю, ані українську славу. Хочу окремо подякувати за ось цей шеврон – шеврон «Да Вінчі», Героя України Дмитра Коцюбайла, який мені передала сьогодні пані Аліна Михайлова. Та за ще один шеврон від хлопців, який ось передали на церемонії. Це честь для мене. Дякую вам. Провів засідання Ставки. Доповіді Головкома, розвідки, командувачів напрямків. Основна увага – ОСУВ «Хортиця» і Бахмут. Є чітка позиція усієї Ставки: посилювати цей напрямок, знищувати окупанта максимально. Далі генерал Тарнавський доповідав щодо «Таврії» – це частина донецьких напрямків, частина південних напрямків. Генерал Москальов доповів щодо ситуації для ОСУВ «Одеса». Генерал Наєв – щодо «Півночі». Звичайно, постійно на Ставці опрацьовуємо постачання боєприпасів, зброї. Незмінно працюємо і з партнерами, щоб посилювати тиск на Росію. Сьогодні в Києві з візитом була пані Прем’єр-міністр Ісландії. Держави, яка допомагає політично й гуманітарно Україні, яка додає свій голос до глобальної коаліції захисників України та свободи. Ми обговорили співпрацю на євроатлантичному та європейському напрямках, у міжнародних структурах. Одне з ключових питань – покарання держави-терориста та всіх російських убивць. Готуємося до саміту глав держав і урядів країн Ради Європи, що відбудеться в столиці Ісландії та може мати вагоме значення для притягнення Росії до відповідальності за агресію. Сьогодні ж говорив із паном Мердоком, CEO корпорації Fox та співголовою News Corp – однієї з провідних медійних структур Сполучених Штатів Америки. Рік тому саме в цей день під обстріл російських військових у Київській області, у Горенці, потрапила група журналістів, що працювали для Fox. Тоді загинули Пʼєр Закржевський та Олександра Кувшинова, був важко поранений Бенджамін Холл. Загалом трохи більш ніж за рік були вбиті й поранені десятки медійників. Кожне життя ми цінуємо, кожного й кожну ми пам’ятаємо. Шануючи їх, шануючи всіх, чиє життя чи здоров’я забрала ця війна, щосили наближаємо завершення російської агресії. Покарання держави-терориста. Щосили наближаємо українську перемогу. Слава всім, хто зараз у бою за нашу державу! Слава всім, хто став на захист України! Світла пам’ять і вічна шана всім, чиї життя були забрані російськими обстрілами та ударами! Слава Україні!</p>
  <div class="source"><a href="https://www.president.gov.ua/news/micnist-nashih-sil-oboroni-j-bezpeki-u-micnosti-nashogo-naro-81621">https://www.president.gov.ua/news/micnist-nashih-sil-oboroni-j-bezpeki-u-micnosti-nashogo-naro-81621</a></div>
</article>


<article>
  <h2>Зараз відчувається, що російська агресія наближається до моменту, коли вона може надірватися – звернення Президента України</h2>
  <div class="badges"><span class="chip">UK</span> <span class="chip">2023-03-15</span></div>
  <p>Бажаю здоровʼя, шановні українці! Сьогодні був плідний міжнародний день для нашої держави, для нашого захисту. Відбулося чергове засідання у форматі «Рамштайн», уже десяте. Боєприпаси для наших воїнів, артилерія, танки, захист українського неба – усе це обговорювалось. Є рішення. Дякую Сполученим Штатам, які координують «Рамштайн», та всім нашим партнерам за незмінну готовність допомагати. Особливо зараз це важливо, коли відчувається, що російська агресія наближається до моменту, коли вона може надірватися. Немає такого терориста, який міг би нарощувати свій потенціал у протистоянні з вільним світом. Росія не виняток. Треба постійно посилювати тиск за терор. Тиск у нашій обороні, у санкціях проти Росії, у знищенні шляхів обходу санкцій російською державою та її компаніями, у політичному та юридичному тиску. Що більше тиску буде, то швидшим буде рух до відновлення нашої територіальної цілісності й міжнародного правопорядку. Робимо все, щоб партнери це відчували. Цю необхідність тиснути й надалі. Крок за кроком. Безупинно. І хочу сьогодні окремо подякувати Данії. І за новий оборонний пакет для України, і за рішення про спеціальний фонд допомоги нашій державі обсягом 7 мільярдів данських крон – це мільярд доларів США. Дуже вагомо. Дуже потрібно. Я дякую уряду й парламенту Данії, усьому данському суспільству. Саме такі рішення гарантують, що можна пришвидшити повернення миру Україні й стабільності всій Європі. Є сьогодні й важливе рішення в Лондоні – у справі щодо кремлівського хабара Януковичу ще 13-го року. Коли російські гроші та брудні схеми з тодішніми політиками в Україні використовувались фактично як частина агресії проти нашої держави. Агресії, що почалася вже тоді – політично, економічно, а згодом і спецслужбами, військовою силою. Саме в такому контексті й варто розглядати справу про 3 мільярди євробондів. Повністю розглядати. І це справедливо. Звернувся до учасників і учасниць потужної британської конференції Спілки редакторів. Це зібрання провідних медійників Сполученого Королівства, сильних журналістів, сильних редакторів. Людей, які фактично присвятили своє життя свободі – свободі слова. Закликав їх іще активніше поширювати правду про російську агресію, про наших людей, яким Росія ламає життя, про наш захист, який повертає українцям та всім європейцям свободу й безпеку. Журналісти – вільні медіа України та світу – за час цієї війни зробили дуже багато, щоб російський терор програвав. Щоб російська пропаганда програвала. І я хочу підкреслити: зробили це просто тим, що поширювали інформацію про те, що відбувається тут і зараз в Україні, у Європі, у світі. Просто поширювали правду. Це треба робити й надалі. Кремль ніколи не переможе правду. Як і Україну. Зустрівся з представниками американського журналу The Atlantic – одного зі знаних глобальних медійних брендів. Із власницею видання пані Джобс, із головредом паном Голдбергом та з Енн Епплбаум – сильною публіцисткою. Вийшла дуже змістовна розмова. Зокрема, про те, як ми використовуємо сучасні технології, щоб посилити наших воїнів, наші інституції. Про нашу армію дронів, яка ставатиме тільки більшою й потужнішою. Про наших айтівців, які допомагають берегти Україну. Про загрози, створені Росією в кібер- та інформаційному просторі. Світ має знати, що держава-терорист прагне принести знищення не лише нашому народу, а всім народам, які хочуть бути вільними. Звичайно, постійно перебуваю на звʼязку з нашими військовими, з командувачами. Усе, що ми робимо, усе, що робить держава, підпорядковане одному завданню – дати кожному нашому воїну більше можливостей битися, дати кожному нашому місту більше безпеки. Як і завжди, відзначу сьогодні наших бійців, які дають результат на критично важливих ділянках передової. Звичайно, Бахмут. Звичайно, Донеччина загалом. Але й південь. І Харківщина. Про жоден із напрямків оборони держави не забуваємо. 54-та й 92-га окремі механізовані бригади – хлопці, дякую вам за стійкість і силу в Бахмуті. 3-тя бригада оперативного призначення Нацгвардії та наші прикордонники, які бʼються за Бахмут разом з усіма підрозділами сил оборони й безпеки... Дякую вам, воїни! Дякую й за хоробрість, і за поповнення нашого обмінного фонду. 15-й окремий полк і 1-ша президентська бригада оперативного призначення Національної гвардії – я дякую вам за результати в боях за міста Донеччини! Прикордонники Харківщини – дякую вам за міцну протидію ворогу! 406-та окрема артилерійська бригада та 131-й окремий розвідбат – дякую вам, воїни, за оборону Херсонщини! Дякую за потужні відповіді на ворожі удари по українських містах. Окупант має бути знищений. Дякую всім, хто це забезпечує! Слава кожному й кожній, хто зараз у бою! Слава всім, хто допомагає! Слава Україні!</p>
  <div class="source"><a href="https://www.president.gov.ua/news/zaraz-vidchuvayetsya-sho-rosijska-agresiya-nablizhayetsya-do-81629">https://www.president.gov.ua/news/zaraz-vidchuvayetsya-sho-rosijska-agresiya-nablizhayetsya-do-81629</a></div>
</article>


<article>
  <h2>Усі рашисти відповідатимуть за кожне забране українське життя – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-16</span></div>
  <p>Дорогі українці, українки! Рік тому російські військові скоїли один із найстрашніших злочинів цієї війни. Російські бомби зруйнували театр у Маріуполі. Будівлю, яка використовувалась як укриття. Там були жінки з дітьми, вагітні, літні люди. Цивільний об’єкт, свідомо зруйнований окупантом. Ми досі не знаємо точної кількості загиблих. Сотні людей? Тисяча? Написи «Діти» поряд із будівлею однозначно свідчили про те, хто став мішенню для Росії. Однією з багатьох таких мішеней. За кожну з них держава-зло відповідатиме. В середині березня минулого року окупант іще був на півночі нашої держави. Багато де на Харківщині. Ворог мав зовсім інші позиції на півдні. Але вже тоді ми почали їх гнати. Настане день, і ми звільнимо Маріуполь. Увесь наш південь. Увесь наш схід. Так само, як ми звільняли інші наші міста. Настане день, і буде створено трибунал, який повертатиме справедливість нашому народу. Трибунал, який покарає цього агресора так само, як були покарані агресори минулого. Настане день, і всі винуватці воєнних злочинів проти українців опиняться в залах Міжнародного кримінального суду та національних судів. Усю юридичну роботу ми зробимо. Усіх партнерів, які для цього необхідні, мобілізуємо. Це вже робиться. Щодня ми наближаємо повернення справедливості для України. Щодня працюємо заради цього. Генеральний прокурор та його Офіс, українські правоохоронці, спецслужби, уряд, дипломати, мій Офіс. У рашизму не вийде залишитися непокараним злом. Покарання буде. А якщо хтось із терористів сподівається десь там сховатися... Не вийде. Усі, хто бомбардував Україну. Хто спалював наші села, хто бив по українських містах... По Миколаєву, Херсону, по Нікополю й Марганцю, по Запоріжжю, по містах Донбасу, по Харкову, Харківщині. Усі, хто веде терористичний вогонь по громадах Чернігівської та Сумської областей... Усі, хто приніс війну в Донецьк і Луганськ. Усі, хто намагався поневолити Крим. Усі рашисти відповідатимуть. Відповідатимуть за кожне забране українське життя. Вічна пам’ять усім нашим людям, усім дорослим і дітям, чиї життя забрав російський терор! Сьогодні я говорив із Премʼєр-міністром Британії. Загалом про те, як посилити наші оборонні можливості. Як завжди, дуже конкретна розмова, і я дякую Ріші, дякую всім британцям за незмінну й уважну підтримку. Результати розмови будуть. Будуть у наших воїнів. Сьогодні ж зустрівся у Києві з Премʼєр-міністром Латвії. Подякував за новий оборонний пакет для нашої держави, за принципову підтримку на всіх рівнях – від зброї до політики, від санкцій проти Росії до юридичних питань. Незмінно працюємо на двох напрямах нашої зовнішньої політики – європейський та євроатлантичний. З усіма партнерами. З офіційними та громадськими діячами, з політиками та всіма іншими спільнотами, хто має вплив. Я дякую Латвії за підтримку України на обох цих шляхах. Євросоюз і НАТО. Сьогодні ми говорили з паном Премʼєр-міністром Каріньшем про відповідні перспективи цього року. Україна завжди була Європою. Україна завжди буде Європою. Російські бомби не змінять обʼєктивну реальність. Реальність, яку захищають українці. Я дякую всім, хто б’ється зараз під Марʼїнкою, під Бахмутом, під Авдіївкою, на Луганщині, на ділянках фронту на півдні. Дякую всім, хто привчає Росію до того, що відповідальність за зло неминуча. Десантники «Сімдесятдевʼятки» – дякую вам і сьогодні! 35-та і 36-та окремі бригади морської піхоти – дякую вам, хлопці! Бійці 55-ї окремої артилерійської бригади – молодці! 74-й окремий розвідувальний батальйон – дякую вам! Дякую воїнам Нацгвардії, які б’ються на сході разом з усіма нашими силами оборони. Батальйонні групи Центрального та Західного оперативно-територіальних об’єднань Національної гвардії – дякую вам, хлопці! Запорізький напрямок: 128-ма окрема гірсько-штурмова бригада та 44-та окрема артилерійська бригада – як і завжди, молодці! Харківщина: 3-тя окрема танкова Залізна бригада, 1-ша окрема бригада спецпризначення імені Богуна, 127-ма окрема бригада тероборони – дякую вам, воїни! Слава кожному й кожній, хто зараз у бою за Україну! Дякую кожному й кожній, хто наближає відповідальність для держави-зла! Вся Україна буде вільною. Слава Україні!</p>
  <div class="source"><a href="https://www.president.gov.ua/news/usi-rashisti-vidpovidatimut-za-kozhne-zabrane-ukrayinske-zhi-81653">https://www.president.gov.ua/news/usi-rashisti-vidpovidatimut-za-kozhne-zabrane-ukrayinske-zhi-81653</a></div>
</article>


<article>
  <h2>Міжнародний кримінальний суд видав ордер на арешт Путіна; історичне рішення, з якого почнеться історична відповідальність – звернення Президента України</h2>
  <div class="badges"><span class="chip">UK</span> <span class="chip">2023-03-17</span></div>
  <p>Бажаю здоров’я, шановні українці! Сьогодні маємо вагоме рішення міжнародної юстиції. У справі, у якій є реальна перспектива. Міжнародний кримінальний суд видав ордер на арешт Путіна. Історичне рішення, з якого почнеться історична відповідальність. Керівник держави-терориста і ще одна посадова особа Росії офіційно стали підозрюваними у воєнному злочині. У депортації українських дітей – незаконному переміщенні тисяч наших дітей на територію держави-терориста. У кримінальних провадженнях, які розслідуються нашими правоохоронцями, вже зафіксовано понад 16 тисяч випадків примусової депортації окупантом українських дітей. Але реальна, повна кількість депортованих може бути значно більшою. Здійснити таку злочинну операцію було б неможливо без наказу найвищого керівника держави-терориста. Розділяти дітей із сім’ями, позбавляти їх будь-якої можливості зв’язатися з рідними, ховати дітей на території Росії, розпорошувати по віддалених регіонах – усе це очевидна державна політика Росії, державні рішення і державне зло. Яке починається саме з першої посадової особи цієї держави. Я вдячний команді прокурора Каріма Хана та Міжнародному кримінальному суду, усім у світі, хто допомагає нам боротися за справедливість. Вдячний за принциповість і за готовність реально притягти до відповідальності тих, хто є винним. Наразі вдалося повернути трохи більш як 300 дітей з усіх, які були вивезені силою, вкрадені з України. Очевидно, що маємо повернути всіх. Очевидно, що будемо й надалі робити все для цього. Для повернення кожного українця, кожної українки, кожної нашої дитини. І для реальної відповідальності всіх винних у цій депортації – від керівника держави-терориста до всіх виконавців. Провів сьогодні засідання Ставки. Головна увага – боям на Донбасі: Авдіївка, Бахмут, Вугледар, Марʼїнка, Білогорівка. Головна увага – нашим воїнам, тому, як підтримати наші бригади, як дати їм більше сил, можливостей, більше зброї й захисту. Як і завжди, доповідали Головком, розвідка, командувачі напрямків. Керівник «Хортиці» генерал Сирський, керівник «Таврії» генерал Тарнавський. Саме ці оперативні угруповання діють на Донбасі. І я дякую кожному солдату, кожному сержанту, кожному офіцеру – усім, хто діє на передовій, усім, хто своєю витримкою та хоробрістю тримає реальну оборону. Дякую за стійкість, за силу й за те, що держава бачить перспективу для наших оборонних операцій, для подальших активних дій. Хочу сьогодні особливо відзначити бійців наших спеціальних підрозділів. Сили спеціальних операцій – 8-й полк ССО, дякую вам, хлопці, за філігранне знищення ворога в районі Бахмута й потужне посилення нашої оборони саме на цьому напрямку, у Бахмуті. Дякую всім нашим бійцям ССО, які боронять Луганщину. Окрема вдячність – нашим «морським котикам», Морському центру спеціального призначення, за успішні дії на півдні, за відчутний «мінус» у ворога на Херсонському й Запорізькому напрямках, за ту потужну відповідь, яку ми даємо окупанту на його удари по наших силах і містах. Дякую воїнам Служби безпеки України. Усім нашим захисникам і захисницям із підрозділу «Альфа», зокрема з груп «Білі вовки» та «Кусто». З 13-го управління військової контррозвідки СБУ – дякую всім вам! Дякую бійцям ГУР МО – кожному воїну, кожному підрозділу. Дякую воїнам нашого Інтернаціонального легіону, усім, хто відчуває потребу боротися за свободу так само, як її, цю потребу, відчувають українці. Говорив сьогодні з Премʼєр-міністром Словаччини. Подякував за новий і сильний пакет оборонної підтримки. Зокрема, за літаки – МіГи, які працюватимуть заради безпеки і України, і всієї Європи. Домовилися продовжити наш безпековий діалог – в Україні. І, до речі, вже працюємо над наповненням наступних тижнів – часу, який ми використаємо для зміцнення України, для нового постачання зброї нашим воїнам і для прискорення покарання – покарання Росії за цю війну. Слава всім, хто зараз у бою за Україну! Слава всім, хто допомагає нам захищати наших людей! Слава Україні!</p>
  <div class="source"><a href="https://www.president.gov.ua/news/mizhnarodnij-kriminalnij-sud-vidav-order-na-aresht-putina-is-81665">https://www.president.gov.ua/news/mizhnarodnij-kriminalnij-sud-vidav-order-na-aresht-putina-is-81665</a></div>
</article>


<article>
  <h2>Коли Україна захистить себе, коли буде відновлено силу справедливості, це дасть гарантії миру й для багатьох інших частин світу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-18</span></div>
  <p>Бажаю здоров’я, шановні українці! Є нові санкції РНБО. Більш ніж 400 осіб і компаній. Більшість із них – російські. Це ВПК держави-терориста. Але також це іранські, сирійські особи, ті, хто допомагає терору. Кожен такий наш санкційний крок ми ретельно опрацьовуємо. Українські санкції – це частина глобального тиску на Росію. Усі, хто виробляє зброю для терору проти України, хто допомагає Росії розпалювати агресію, зокрема, постачаючи «Шахеди», хто підтримує російську руйнацію міжнародного права, можуть бути лише маргіналами для світу. Тими, кого зрештою притягнуть до відповідальності за все, що вони роблять проти наших людей, проти людей в цілому, проти міжнародного права. І це, до речі, буде стосуватися не лише терору проти українців, не лише спроб анексії нашої землі, починаючи ще з Криму, а й інших агресій Росії проти міжнародного порядку, проти нормального, мирного людського життя. Зокрема, й на території Сирії. Народ Сирії не отримав належного міжнародного захисту, і це дало відчуття безкарності Кремлю та його спільникам. Міста Сирії російські бомби руйнували так само, як і наші українські міста. Саме в цій безкарності – значна частина теперішньої агресивності Кремля. Коли український народ захистить себе, коли на нашій землі буде відновлено силу Статуту ООН, силу справедливості, це дасть гарантії миру й для багатьох інших частин світу. Ось для чого працює наша глобальна коаліція, антивоєнна коаліція. Цей тиждень приніс хороші збройні результати для нашого протистояння російській агресії. Відбулося чергове засідання «Рамштайну». Є нові оборонні пакети від наших друзів: від Канади, Німеччини, Франції, від Данії, Естонії. Це стосується боєприпасів та амуніції, танків та артилерії. Є дуже потрібне рішення щодо «Арчерів» – дуже дякую Швеції. Рішення щодо МіГів – дуже дякую Словаччині. Продовжують потужно допомагати Польща, Литва, Британія, Європейський Союз, Сполучені Штати та багато інших. Дякую всім нашим партнерам! Відбулася розмова між Україною та США в розширеному оборонному форматі. З боку України були міністр оборони, Головком, командувачі оперативних напрямків – це генерали Сирський і Тарнавський, командувач Повітряних сил, керівник Офісу. Я приєднався до цієї розмови. Наша мета очевидна – це посилення наших воїнів, нові рішення для того, щоб Україна була здатною проводити активні дії та захищатися від російського терору, відновлювати реальну безпеку. Ці рішення будуть. Є лише один суб’єкт, який руйнує життя, – це Росія. Є лише один спосіб захистити життя – треба вигнати російську армію з української землі. І ми це зробимо. Я дякую всім нашим воїнам Повітряних сил, усім нашим льотчикам, зенітникам, які збивають убивчі дрони й ракети! Я дякую кожному нашому підрозділу сил оборони й безпеки, які відповідають окупанту на його удари по наших містах. Дніпропетровщина, Харківщина, Донеччина, Луганщина, Херсон, Запоріжжя, Сумщина й Чернігівщина – за кожен наш регіон, який потерпає від російського терору, окупант відчутно заплатить своїми втратами. Знову відзначу наших воїнів на Донеччині, тих, хто «мінусує» ворога найбільше. Морпіхи 35-ї і 36-ї окремих бригад, бійці 79-ї окремої десантно-штурмової бригади, воїни 11-го прикордонного загону, 55-ї окремої артилерійської бригади, 72-ї окремої механізованої бригади і 74-го окремого розвідбату… Я дякую вам, воїни! Особливо дякую кожному й кожній, хто боронить щоденно Бахмут. Бої саме там, саме в цих частинах Донбасу – Вугледар, Бахмут, Мар’їнка, Білогорівка, Авдіївка, Кам’янка – дають змогу повернути безпеку Україні, всій Європі, кожному народу, який цінує свою свободу й цілісність своєї землі. Слава всім нашим воїнам, хто зараз у бою! Слава кожному й кожній, хто допомагає! Дякую всім, хто тренує наших бійців, хто лікує від поранень, хто волонтерить і хто підтримує бойовий дух українців! Слава всім вам! Слава Україні!</p>
  <div class="source"><a href="https://www.president.gov.ua/news/koli-ukrayina-zahistit-sebe-koli-bude-vidnovleno-silu-sprave-81681">https://www.president.gov.ua/news/koli-ukrayina-zahistit-sebe-koli-bude-vidnovleno-silu-sprave-81681</a></div>
</article>


<article>
  <h2>Вигнати окупанта, очистити нашу землю від слідів держави-зла, покарати терористів – наші завдання, які ми виконаємо – звернення Президента України</h2>
  <div class="badges"><span class="chip">UK</span> <span class="chip">2023-03-19</span></div>
  <p>Бажаю здоров’я, шановні українці! Завершується ще один тиждень нашої оборони проти держави-зла. Ще один тиждень, коли щодня, щоночі російська армія обстрілювала українські міста, села, вбивала наших людей. Кам’янське Запорізької області, Берислав Херсонської області, Марганець Дніпропетровської області, Авдіївка, Краматорськ і Костянтинівка Донецької області, Костянтинівка Сумської області… І ще десятки-десятки українських міст і сіл, які зазнали ударів російських терористів за цей тиждень – один тиждень. Мої співчуття всім, хто втратив рідних, своїх близьких… За кожен прояв терору проти українців держава-зло відповідатиме. Цей тиждень, що минає, нарешті приніс справді вагомий міжнародно-правовий результат для України, для справедливості. Є ордер Міжнародного кримінального суду на арешт керівника Росії, і це – поворотний момент. Момент, після якого стає безсумнівним, що завершенням цієї агресії для Росії буде повний спектр її відповідальності. Відповідальності за кожен удар по Україні, за кожне зруйноване життя, за кожну депортовану українську дитину… І, звичайно, за кожен прояв дестабілізації світу, що стала наслідком російської агресії. Цими днями наша благодійна платформа United24 перетнула межу в 300 мільйонів доларів внесків. Від людей із різних країн світу – понад сотня країн, тисячі й тисячі донорів. Звичайні люди, приватні компанії, які допомагають купувати дрони для наших військових, машини швидкої, ремонтувати лікарні, інфраструктуру. І це одна українська благодійна платформа. Одна серед різних ініціатив, які всі разом консолідують світ. Світ розуміє, що відбувається. Світ бачить, як сміливо й шляхетно борються наші люди. І саме тому нам вдається мобілізувати підтримку і провідних держав, і мільярдів людських сердець по всьому світу. Дякую кожному й кожній, хто вірить в Україну і хто допомагає нам повертати безпеку! Хочу окремо відзначити наших людей, які знешкоджують залишені окупантом міни й російські боєприпаси, що не розірвалися. Це щоденна кропітка й дуже небезпечна робота. Від початку повномасштабної війни наші піротехніки й вибухотехніки обстежили вже понад 100 тисяч гектарів території. Вдалося знешкодити понад 400 тисяч ворожих снарядів. Понад 200 тисяч вибухонебезпечних предметів вже вилучено. Я дякую всім, хто здійснює цю роботу! А особливо відзначу піротехніків ДСНС. Олександра Дворецького з Тернополя та Романа Шутила з Луганщини, які майже шість місяців поспіль працюють на Херсонщині, повертаючи безпеку українцям. Дякую вам! Дякую Роману Радавчуку з Київщини, який працює на Миколаївщині, розміновуючи об’єкти енергетики. Дякую Василю Поповичу з Чернівців за розмінування в Донецькій області. Євгену Захарову з Києва – за розмінування в Харківській області. Бажаю якнайшвидшого одужання Євгенію Мельнику, Андрію Маковійчуку, Віталію Руденку, Володимиру Кляпчуку, Владиславу Баку… Це піротехніки ДСНС, які розміновували територію Херсонщини й зазнали поранень. Я дякую вибухотехнікам нашої поліції. Андрію Ільківу, Тарасу Салу, які працювали в деокупованих районах Київської та Харківської областей. Дякую Анатолію Чечельницькому за розмінування на Миколаївщині. Дякую Ігорю Заболотньому, Тетяні Кузубовій, Валерію Онулу, Марині Островській і В’ячеславу Яровому за розмінування на Харківщині, Донеччині, Чернігівщині, Херсонщині, Київщині. Дякую саперам Національної гвардії України та наших Збройних Сил! Вигнати окупанта, очистити нашу землю від усіх слідів держави-зла, покарати терористів – це наші завдання. Завдання, які ми виконаємо. Ми – українці в єдності. І світ – у єдності. Слава всім, хто зараз у бою за Україну! Хто б’ється на Донеччині та Луганщині, хто захищає наш південь, хто тримає наш кордон. Слава всім, хто готує деокупацію наших земель! Вічна пам’ять усім, чиє життя забрав російський терор, російські бомби, російські міни. Слава Україні!</p>
  <div class="source"><a href="https://www.president.gov.ua/news/vignati-okupanta-ochistiti-nashu-zemlyu-vid-slidiv-derzhavi-81685">https://www.president.gov.ua/news/vignati-okupanta-ochistiti-nashu-zemlyu-vid-slidiv-derzhavi-81685</a></div>
</article>


<article>
  <h2>Маємо сьогодні кілька важливих оборонних рішень – те, що необхідно для підтримки наших воїнів – звернення Президента України</h2>
  <div class="badges"><span class="chip">UK</span> <span class="chip">2023-03-20</span></div>
  <p>Бажаю здоров’я, шановні українці! Маємо сьогодні кілька важливих рішень, передусім оборонних. Наші європейські партнери погодили спільний план, щоб прискорити постачання снарядів для нашої артилерії. Вага цього рішення – 2 мільярди євро. Передбачено як невідкладне постачання, так і виробництво боєприпасів. Це стратегічний крок. Те, що додає впевненості в нашій єдності, у незмінності руху до перемоги над державою-терористом. Дякую всім нашим партнерам у Європі! Усім, хто справді зацікавлений, щоб Європа була сильною та вільною. Оголошено сьогодні й про новий оборонний пакет від Сполучених Штатів. Обсяг – 350 мільйонів доларів. Це ракети для «Хаймарсів», артилерійські та інші боєприпаси – усе, що справді необхідно, щоб підтримати наших воїнів. Дякую Президенту Байдену, Конгресу, усім американцям! Провів сьогодні три міжнародні розмови. З канцлером Австрії Негаммером обговорили нашу двосторонню співпрацю – гуманітарні та політичні питання. А також наші спільні можливості відновити справедливість, порушену російською агресією. Я подякував Австрії за приєднання до групи, яка готує створення спецтрибуналу щодо агресії Росії проти нашої держави. Подякував і Ірландії – пану Прем’єр-міністру за приєднання його держави до цієї групи. Коло партнерів, які готові працювати разом, щоб покарати Росію за агресію, неминуче розширюється. І робить перспективу покарання все більш реалістичною. Недостатньо притягнути до відповідальності тих, хто винен у злочинах, породжених агресією. Потрібне також покарання – цілком справедливе й законне – за сам первісний злочин, який породив усі інші злочини цієї війни. Саме це забезпечить спеціальний трибунал. Щодня ми наближаємо його створення. До речі, сьогодні це питання, а також наша спільна робота з Міжнародним кримінальним судом обговорювались у Лондоні, під час конференції міністрів юстиції Європи. Я звернувся до учасників Конференції та закликав їх підтримувати всі елементи міжнародних зусиль, щоб агресор був точно покараний. Дуже важливо, що і з австрійським канцлером, і з ірландським Прем’єр-міністром обговорили можливості лікування та реабілітації наших людей, які були поранені російською зброєю. З Прем’єр-міністром Нідерландів Марком Рютте ми зосередилися в розмові на оборонних питаннях, на цілком практичних кроках, які допоможуть реалізувати нашу формулу миру. Я поінформував про ситуацію на передовій, про наші основні потреби й можливості. Дякую пану Прем’єр-міністру за повне розуміння ситуації й за незмінну віру в те, що сила європейських цінностей міцніша, ніж російська ненависть до європейської свободи. Хочу сьогодні, як і завжди, відзначити наших бійців. Усіх, хто б’ється за нашу державу. 56-та і 57-ма окремі мотопіхотні бригади – дякую вам, хлопці! Дякую за силу та стійкість в обороні Бахмута! Воїни 72-ї окремої механізованої бригади імені Чорних Запорожців, десантники «Сімдесятдевʼятки», морпіхи 35-ї та 36-ї окремих бригад, 74-й окремий розвідбат, наші артилеристи 55-ї бригади «Запорізька Січ» – я радий, що можу незмінно дякувати вам за результати, за міцність, за стійкість на Донеччині! Херсонський напрямок... 406-та окрема артилерійська бригада і 131-й окремий розвідбат – молодці, хлопці! Незмінно влучні, незмінно сильні! Дякую кожному й кожній, хто зараз у бою! Слава всім, хто захищає незалежність нашої держави! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/mayemo-sogodni-kilka-vazhlivih-oboronnih-rishen-te-sho-neobh-81697">https://www.president.gov.ua/news/mayemo-sogodni-kilka-vazhlivih-oboronnih-rishen-te-sho-neobh-81697</a></div>
</article>


<article>
  <h2>Сьогодні Україна почала відзначати першу річницю перших переможних битв повномасштабної війни, які призвели до втечі окупанта – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-21</span></div>
  <p>Бажаю здоров’я, шановні українці! Щойно говорив із Президентом Чилі, це була хороша розмова. Оновили бачення нашими державами актуальної ситуації в міжнародних відносинах. Я поінформував пана Президента про те, як саме Росія продовжує свою агресію. Поінформував і про те, як ми можемо протидіяти російському терору, протидіяти успішно. І найкращий доказ цього – це наш досвід. Уже набутий українцями досвід вигнання російських окупантів. Завдяки хоробрості наших воїнів, завдяки підтримці наших партнерів, які ніколи не змиряться з російським прагненням зламати міжнародний правопорядок. Сьогодні Україна почала відзначати першу річницю перших переможних битв повномасштабної війни – боїв на півночі нашої держави, які призвели до втечі окупанта. Саме 21 березня минулого року завершилася битва за Мощун – маленьке село в Київській області, яке стало першим великим кроком нашої держави до перемоги в цій війні. Були й інші такі кроки... Битва за Гостомель. Бої за Ірпінь. Боротьба на Чернігівщині й Сумщині. Битва за Зміїний. Жорстоке протистояння на півдні України й унікальна наша оборонна операція, яка повернула свободу Харківщині. Ми прийдемо до такого ж результату і в інших активних діях. У героїчній битві за Донбас, у якій неминуче домінуватиме український прапор. У подальшому протистоянні на півдні, яке відновить нормальне українське життя в Приазовʼї. У поверненні нашого Криму, звідки вже почалася міграція найбільш далекоглядних щурів держави-терориста. Наша впевненість у перемозі України, наше бачення вільного майбутнього для нашої держави, український героїзм, який вразив світ, – усе це народилося саме там... У містах-героях української півночі, українського сходу, українського півдня. У містах героїв, чий характер ані на секунду не підкорився окупанту навіть тоді, коли окупант прийшов до їхніх домівок. Усі разом ми повертаємо Україні Україну. Усі разом ми захищаємо й наше майбутнє, і нашу гідність, і нашу свободу, і нашу історію. Сьогодні я вшанував героїв битви за Мощун – за Київ – саме там, де буде збудовано меморіал на честь наших воїнів і звичайних мешканців Мощуна, чиї життя були забрані цією жорстокою війною. Сьогодні й гість нашої держави – Прем’єр-міністр Японії Кішіда – почав свій візит в Україну з відвідання Бучі. З ушанування пам’яті всіх, чиї життя були забрані російським терором. Пан Кішіда відвідав Стіну памʼяті в Києві, біля Михайлівського собору, ушанував наших воїнів, які загинули за Україну. І це дуже важливо, коли глобальні лідери проявляють хоробрість, відвідуючи Україну попри всі ризики, і проявляють повагу – повагу до наших людей, які воюють не лише за свою державу, за українську незалежність, а й за те, щоб у світі все ж збереглися й діяли цивілізовані правила, цивілізоване життя. Наші переговори з паном Кішідою були доволі продуктивними. Варто зважати на те, що цей візит відбувається в час, коли Японія головує у «Групі семи» – у «Великій сімці» демократичних держав. Тож з урахуванням міцності Японії, лідерства цієї держави в Азії у захисті миру й міжнародного порядку, заснованого на правилах, а також відповідальності Японії як головуючої в «Групі семи» наші сьогоднішні переговори справді можуть дати глобальний результат. Ми обговорили й безпекові питання, і політичні, і санкційні, і економічні, і гуманітарні. Є готовність Японії долучитися до нашої відбудови – бути лідером у цих економічних та інфраструктурних процесах. Але сьогодні я почув також і цілком конкретну готовність Японії працювати разом із нами, щоб іще активніше мобілізувати світ для міжнародного порядку, для захисту від агресії, для захисту від російського терору. Дякую, Японіє! Дякую всім, хто допомагає нам захищати свободу й звільняти нашу землю! Слава кожному й кожній, хто зараз у бою! Слава кожному й кожній, хто бʼється за Україну під Бахмутом, Авдіївкою, під Вугледаром та в усіх інших гарячих точках передової! Провів сьогодні засідання Ставки. Головне питання – передова. Наші воїни, наші позиції, наше посилення. Доповідали командувачі, Головком, розвідка. Одне з питань, якому завжди максимум уваги, – це постачання боєприпасів, підтримка від наших партнерів. Очікуємо збільшення постачання саме того, що нам потрібно саме зараз. І ще одне. Хочу особливо відзначити сьогодні 10-ту окрему гірсько-штурмову бригаду, 54-ту та 92-гу окремі механізовані бригади, які б’ються саме на Донбасі. Стійко, сміливо й результативно. Молодці, хлопці! Слава нашим героям! Слава Україні!</p>
  <div class="source"><a href="https://www.president.gov.ua/news/sogodni-ukrayina-pochala-vidznachati-pershu-richnicyu-pershi-81725">https://www.president.gov.ua/news/sogodni-ukrayina-pochala-vidznachati-pershu-richnicyu-pershi-81725</a></div>
</article>


<article>
  <h2>Ми зробимо все, щоб синьо-жовті кольори продовжили свій визвольний рух – звернення Президента України</h2>
  <div class="badges"><span class="chip">UK</span> <span class="chip">2023-03-22</span></div>
  <p>Бажаю здоров&#x27;я, шановні українці! Сьогодні весь день працюю в регіонах. Донбас – передова, наші воїни, область. Потім – Харківщина. Ситуація в Харкові, на кордоні, в усіх районах області, відновлення, захист критичної інфраструктури. Почав із фронту, з району Бахмута. Це честь для мене – підтримати наших воїнів, які боронять державу у найжорсткіших фронтових умовах. Вручив державні нагороди, подякував нашим бійцям за хоробрість, за їхню стійкість, за Україну, яку ми бережемо завдяки саме таким героям, завдяки кожному й кожній, хто бʼється проти російського зла. Відвідав поранених воїнів. Побажав їм – і я впевнений, що побажав від імені всіх вас, усіх наших людей – якнайшвидшого одужання. Подякував лікарям, медичним сестричкам. І хочу зараз подякувати також усім, хто підтримує наших воїнів, які відновлюються після поранень. Хто допомагає всім, що необхідно, нашим лікарям, усім, хто працює заради реабілітації після поранень. Я вдячний кожному волонтеру, кожному нашому партнеру, хто допомагає! Боляче дивитися на міста Донбасу, яким Росія принесла страшні страждання, руїну. Майже постійна, щогодинна сирена повітряної тривоги в Краматорську, постійна загроза обстрілів, постійна загроза життю... Саме там, на Донбасі, на Харківщині, – всюди, куди прийшло російське зло, очевидно, що державу-терориста не можна зупинити нічим іншим, окрім одного – нашої перемоги. І ми її забезпечимо – українську перемогу. В усіх районах сходу нашої держави, де є український прапор, є й надія. Це відчувається. Ми зробимо все, щоб синьо-жовті кольори продовжили свій визвольний рух, щоб повернули нормальне життя всій нашій землі, від Донецька до кордону. Ми обовʼязково відповімо окупанту на кожен удар по наших містах... Сьогоднішні російські удари по Запоріжжю, нічна атака на Київщину... Усі удари Росії отримають як військову, так і політичну, і юридичну відповідь. Росія програє цю війну. Немає у світі суб’єкта, який не відчував би цього вже зараз. Усі все це розуміють. І кожен російський убивця повинен розуміти: ордер на арешт – це найкраще, що може з ними статися. Мої співчуття всім нашим людям, які втратили своїх рідних і близьких через російський терор! Другу половину дня я, моя команда, голова Офісу – ми всі працювали на Харківщині. Як і на Донеччині, провів нараду щодо ситуації в регіоні, щодо соціальних та безпекових потреб. Дуже важливо, що Харків тримається міцно. Молодці! Вдячний вам, харків’яни! Впевнено тримаєтесь. Місто живе, місто бореться, Харків дає силу всьому нашому сходу. Я дякую кожному й кожній, хто залишився в Харкові, хто працює, хто дає роботу іншим, хто зберігає безпеку, захищає кордон! Дякую всім – на позиціях, на постах, на об’єктах критичної інфраструктури, комунальникам, місцевій владі, бізнесу, освітянам... Представники регіону поінформували мене про деякі питання, які мають бути вирішені урядом для стабільного соціального забезпечення всіх, хто працює для наших людей на Харківщині. Обговорили ці питання. Обговорили питання відбудови, гуманітарного розмінування, відновлення енергомереж. Все, що в компетенції уряду, буде зроблено обов’язково. І, звичайно, мені було дуже приємно передати Харкову спеціальну відзнаку. Відзнаку міста-героя, стрічку на прапор міста, що позначає особливу хоробрість харків’ян. І ще одне. Цього вечора починається священний для мусульман місяць Рамадан. Значна частина нашої української мусульманської громади, кримськотатарського народу змушена зустрічати Рамадан в окупації, під загрозою російських репресій та знущань у Криму, під обстрілами в інших частинах України і в боях на передовій. Не маю сумніву: ми повернемо свободу, повагу, безпеку всій нашій державі, усім громадам. І хай сила молитви в цей священний місяць допоможе нам в очищенні України від російського безбожного зла, від тих, хто не вірить насправді ні у що і саме тому здатний на такий терор. Хай наступний Рамадан почнеться в мирі й на всій вільній від Росії українській землі. Рамадан мубарак! Слава всім, хто зараз у бою за Україну й людей! Дякую всім, хто допомагає щодня! Слава Україні!</p>
  <div class="source"><a href="https://www.president.gov.ua/news/mi-zrobimo-vse-shob-sino-zhovti-kolori-prodovzhili-svij-vizv-81745">https://www.president.gov.ua/news/mi-zrobimo-vse-shob-sino-zhovti-kolori-prodovzhili-svij-vizv-81745</a></div>
</article>


<article>
  <h2>Якщо Європа зволікатиме, зло може налаштуватися на роки війни; у ваших силах не допустити цього – звернення Володимира Зеленського до учасників засідання Європейської ради</h2>
  <div class="badges"><span class="chip">UK</span> <span class="chip">2023-03-23</span></div>
  <p>Дорогі колеги, дорогий Шарлю! Радий вітати вас сьогодні так само, як і завжди, але все ж у дещо іншому форматі. Зараз я відвідую міста, які Росія намагається зруйнувати. Міста Донбасу, наш Харків – один із центрів сходу Європи, наш Херсон – уже звільнений від російської окупації, але який страждає від постійних російських терористичних ударів. Я зараз у поїзді – на шляху, використовую кожну можливість, щоб підтримати дух наших людей, наблизити час, коли зможемо гнати далі з України російський терористичний контингент – цих воєнних злочинців, про яких кожен із вас знає, що вони мріють принести й вашим містам усе те зло, яке вони несуть Україні. Не дай боже нікому у світі бачити свої міста спорожнілими через загрозу терористичних ударів – як Краматорськ чи десятки інших міст Донбасу; зі зруйнованими будинками – зруйнованими російською артилерією; із фанерою замість скла у вікнах там, де люди все ж намагаються жити. Повністю знищені, розбиті обстрілами села, як у нашій Херсонській області та всюди, куди дістають російські окупанти. Закинуті, бо заміновані поля... Не дай боже нікому цього побачити у своїй країні. Дорогі колеги! Ніхто не знає достеменно, скільки ще триватиме війна та які битви дадуть нам успіх швидше, а які потребуватимуть довших зусиль. Але ясно, що якщо у нашій із вами співпраці не буде зволікань чи стагнації, якщо наші з вами сили будуть рішучо спрямовані на українську перемогу, то й перемога буде вже цього року. Час має значення. Не лише місяці й тижні, а й дні. Що швидше ми з вами спільно діємо, то більше життів рятуємо. За понад рік повномасштабної війни наша з вами співпраця постійно наростає. Чи було деструктивне затягування між нашими кроками? Було. Але все ж ми йшли до спільної мети – ми з вами діяли, щоб зупинити російський терор. Наша з вами оборонна співпраця, успішне проходження зими без хаосу й кризи, економічна співпраця, десять санкційних пакетів Євросоюзу проти Росії, допомога міжнародній юстиції у притягненні до відповідальності російських воєнних злочинців... Усе це – докази, що Європа вміє захищати свої цінності й має хоробрість не підкорятися терору. Я особливо вдячний тим із вас, хто дієво бере участь у запропонованій Естонією та схваленій усіма вами ініціативі щодо постачання та виробництва снарядів для нашої артилерії. Що частіше б&#x27;ють українські гармати по окупанту, то менше шансів у Росії реалізувати свою геноцидну політику проти українців та інших європейців. Вдячний і тим із вас, хто підтримує роботу Міжнародного кримінального суду та наші зусилля зі створення спеціального трибуналу щодо злочину агресії Росії проти України, а також зусилля із запуску компенсаційного механізму, який конвертує нині заблоковані активи Росії у відновлення порушеного російською війною життя в Україні. Але, дорогі колеги, чи не відчуваєте ви, що нових успіхів у нас із вами менше, ніж нових затягувань у спільних діях? На жаль, це так. І в Кремлі це бачать. Це віддаляє нас із вами від досягнення миру. Я наведу зараз п&#x27;ять таких прикладів затягування. Перше. Попри те, що кожна година на полі бою має значення, затягування із постачанням далекобійних ракет для України вже значне. І це не дає нам змоги відкинути позиції російських терористів, зокрема, від Херсона, від Запоріжжя та інших наших міст, які постійно обстрілюються російськими далекобійними ракетами. Лише вчора й лише в нашому Запоріжжі ракети російських терористів влучили по звичайних багатоповерхівках. Десятки сімей залишилися без дому, багато поранених, є загиблі... Звичайні люди! Мої співчуття всім рідним і близьким тих, чиї життя забрав російський терор! Не можна затягувати передачу нашим воїнам зброї, яка може захистити українців від терору. Постійного російського терору. Другий приклад. Я вдячний Польщі та вдячний Словаччині за ухвалені рішення щодо МіГів для України. Це вагомо посилить захист нашого неба. Але ми потребуємо сучасніших літаків, і саме про них ми з вами говорили. Хіба є раціональна мотивація у затягуванні щодо сучасніших літаків? Згадайте, скільки російського залякування було, коли йшлося про передачу «Леопардів» та інших сучасніших танків, ніж ті, що були раніше в наших воїнів. Сучасніші танки вже в Україні. То що зробила Росія у відповідь? Ми всі маємо звикнути, що держава-терорист блефує частіше, ніж може піти на ескалацію. Все зло проти України і всієї Європи, на яке Росія була здатна, вона вже робить. Третій приклад. Затягування з новими санкційними пакетами Європи стає дедалі неприємнішим. З одного боку, глобальних зусиль поки недостатньо, щоб не дати Росії адаптуватися до санкцій, не дати обходити їх через треті країни. З іншого боку, Євросоюз не дає сигналу світові, що санкції проти Росії будуть наростати. Просте запитання: як таке затягування будуть сприймати треті країни? Ті, чия влада не поважає міжнародне право. Очевидно, їм може здаватися, що ігнорування санкцій не матиме наслідків. Саме тому санкції треба розширювати. Жодного навіть натяку на затягування санкційних рішень бути не може. Тим паче не може бути й розмивання санкцій, і особливо під маніпулятивним прикриттям продовольчою безпекою. Сильні санкції – це безпека, ослаблення санкцій – це запрошення до нових криз, зокрема й продовольчої. Четвертий приклад – формула миру, українська формула миру, яку я представив восени. Це єдиний реалістичний та всеосяжний план відновлення територіальної цілісності України й гарантування безпеки нашому народу та всій Європі. Ми давно говоримо з вами про організацію саміту формули миру. Я готовий призначити саміт уже на найближчий час у Києві. Але всі ми чудово розуміємо, що в наявних умовах багато лідерів, на жаль, не зможуть приїхати в Україну. Тож я закликаю допомогти нам із цим. Ми можемо організувати саміт в одній зі світових столиць – в одній із європейських столиць. Хіба це не додасть глобальної сили Європі? Точно додасть. І п&#x27;яте. Хоч би яким був російський терор, хоч би що планував собі агресор, ми продовжуємо розвиток наших інституцій за стандартами європейських інституцій. Українська трансформація в сучасну, повністю підзвітну суспільству та позбавлену корупції, інституційно стійку державу триває. Результати очевидні. Ми вистояли у війні. Наші інституції діють попри все. Фінансова система, банки, усі державні послуги, соціальна сфера. І критично важливо, щоб не було затягування у зближенні України та Євросоюзу. Це важливо і для захисту України, і для захисту європейської системи. Це відповідає об&#x27;єктивній потребі посилювати Європу постійно, бо лише постійне посилення гарантує незмінну стійкість. Україна готова до рішення про початок уже цього року переговорів щодо членства у Євросоюзі. Така ж готовність потрібна і з боку всіх вас, шановні, – головного, кожного лідера Європи. Українці потребують того, щоб бачити вашу готовність і мотивуватися нею. Щоб відчувати, що захист нашими воїнами європейських цінностей справді підтримується всією Європою. Шарлю, дорогі колеги! Якщо війна й може чогось навчити лідерів, яких вона торкнулася, то це того, що чесність у відносинах між союзниками гарантує перемогу. Я чесно відзначив п&#x27;ять ключових небезпек – п&#x27;ять причин затягування цієї війни та віддалення миру. Маємо зробити все, щоб затягування не було. І справді можемо це зробити. Європа вміє бути рішучою. Я знаю, що ви вмієте цінувати час. Хай кожна зустріч, кожна дискусія, кожен день нашої спільної роботи наближає повернення миру, наближає звільнення нашої землі, усієї Європи від російського зла. Якщо Європа буде зволікати, зло може встигнути перегрупуватись і налаштуватися на роки війни. У ваших силах – не допустити цього. У наших з вами спільних силах – звільнити Україну від російської агресії вже цього року. Дякую вам за увагу! Дякую за підтримку, за вашу допомогу! Слава всім, хто зараз у бою за свободу! Слава Україні!</p>
  <div class="source"><a href="https://www.president.gov.ua/news/yaksho-yevropa-zvolikatime-zlo-mozhe-nalashtuvatisya-na-roki-81765">https://www.president.gov.ua/news/yaksho-yevropa-zvolikatime-zlo-mozhe-nalashtuvatisya-na-roki-81765</a></div>
</article>


<article>
  <h2>На вільній території Херсонщини понад 50 сіл майже повністю зруйновані окупантом, але навіть у такі села люди повертаються – звернення Президента України</h2>
  <div class="badges"><span class="chip">UK</span> <span class="chip">2023-03-23</span></div>
  <p>Бажаю здоров’я, шановні українці! Повернувся з Херсонщини – мій день був присвячений передусім цій нашій області. Безпекова ситуація: наші відповіді на ворожі обстріли Херсонщини, контрбатарейна боротьба та все інше, що роблять наші воїни, щоб окупант знав, що терор ми не пробачимо й не забудемо. Сьогодні російська армія знову била по Херсонщині, ударила по Бериславу – по місцевій адміністрації, по будинках, по музею... Навіть історичний музей у Бериславі для Росії – це чомусь загроза... Абсолютно позбавлена розуму держава, суто держава-терорист. Яку ми знешкодимо. Провів у Херсоні тривалу нараду з усіма, хто відповідає за область: за оборону, за соціальну ситуацію. Окремо й уважно розглянули енергетичну ситуацію, питання відновлення. На вільній території Херсонщини понад 50 сіл майже повністю зруйновані окупантом. Подекуди більш ніж 90% будівель у селах розбиті. Але навіть у такі села люди повертаються, і це доказ, що життя все одно перемагає. Сьогодні був в одному із найбільших таких сіл – Посад-Покровському. Колись одному з найбільших, до вторгнення Росії. І зробимо все, щоб це село знову було серед найбільших – зробимо все для відбудови наших територій. Я вдячний усім, хто допомагає відновлювати нормальність життя після російського зла. Усім, хто навіть у таких складних районах продовжує працювати й давати роботу, усім, хто допомагає нашим воїнам. Особливо хочу подякувати кожному й кожній, хто залучений до розмінування. Це приємно бачити, коли очищені від російських мін і снарядів поля Херсонщини знову обробляються, знову живуть. Звичайно, зараз таких земель іще небагато, і роботи для наших саперів та піротехніків іще вистачає... Але я впевнений, що ми очистимо нашу землю від усіх смертоносних проявів Росії. Вся Україна буде жити. Вдячний Фінляндії, яка сьогодні оголосила про новий пакет безпекової підтримки. Серед іншого, це й машини для розмінування. Плюс, звичайно, вагомі речі для наших військових на передовій. Мав честь вручити сьогодні державні нагороди нашим воїнам, які відзначилися в обороні Херсонської області та всієї України. Дорогою, в потягу нашої «Укрзалізниці» – до речі, дякую всій команді нашої міцної залізниці – онлайн взяв участь у засіданні Європейської ради, яке відбулося в Брюсселі за участю лідерів усіх держав ЄС і пана Президента Євроради Шарля Мішеля. Був дуже конкретним у цьому зверненні. Відзначив сильні кроки партнерів. Та відзначив речі, які поки що, на жаль, не дають нам змоги прискорити звільнення територій, не дають змоги прискорити завершення війни. Передусім це постачання більш дієвої зброї нашим воїнам – далекобійної зброї та сучасних літаків, щодо чого поки бачимо певне затягування рішень партнерів. Також важливо рухатись активніше в напрямку нових і потужніших санкцій проти Росії за терор та нових кроків у нашій українській інтеграції зі структурами Євросоюзу. Впевнений: партнери почули позицію України. І ще одне. Сьогодні маємо результат, заради якого працювали вже певний час. Підписано угоду про відкриття представництва в Україні Міжнародного кримінального суду. Цей крок дозволить міжнародній юстиції стати ще активнішою в розслідуванні злочинів російських військових на нашій українській землі. Дякую всій команді МКС, Офісу Генерального прокурора, нашим партнерам, усім, хто допомагає роботі міжнародної юстиції – розслідуванню російських злочинів проти України та українців. Слава всім, хто зараз у бою за свободу! Слава кожному й кожній, хто захищає нашу Херсонщину, нашу Миколаївщину, Одещину, Дніпропетровщину, Запоріжжя, Донбас, Харківщину, Сумщину, Чернігівщину та всю нашу Україну! Слава Україні!</p>
  <div class="source"><a href="https://www.president.gov.ua/news/na-vilnij-teritoriyi-hersonshini-ponad-50-sil-majzhe-povnist-81773">https://www.president.gov.ua/news/na-vilnij-teritoriyi-hersonshini-ponad-50-sil-majzhe-povnist-81773</a></div>
</article>


<article>
  <h2>Ворог повинен знати: Україна не пробачить знущання з наших людей, не пробачить цих смертей і поранень – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-24</span></div>
  <p>Бажаю здоровʼя, шановні українці! Сьогодні взяв участь у двох заходах вдячності й поваги нашим воїнам – нашим захисникам і захисницям. У навчальних закладах Національної гвардії України відбувся випуск молодих офіцерів. Усі вони випускаються у склад діючих сил оборони й безпеки, у підрозділи нашої Національної гвардії, яка разом з усіма нашими воїнами боронить Україну. Я вдячний нашим хлопцям і дівчатам, які обрали для себе саме такий шлях служіння Україні, майбутньому українського народу – шлях офіцерів. Дякую всім родинам наших молодих професійних військових за таких синів і доньок. Патріотичних, сміливих і дієвих, тих, хто обрав можливість діяти заради оборони нашої держави й народу як свою професію. Сьогодні ж, напередодні Дня Служби безпеки України, привітав колектив СБУ, усіх наших воїнів-спецслужбовців. Це обовʼязково варто зауважити: Служба безпеки України проходить фундаментальну внутрішню трансформацію. Служба повністю мобілізувалась для реального захисту держави. І дає зараз Україні такі результати, якими кожен із нас може лише пишатися. Працівники СБУ воюють із зовнішнім ворогом, знешкоджують внутрішні загрози, ставлять історичну крапку на будь-яких намаганнях Росії маніпулювати Україною через агентуру. Я сьогодні подякував усім працівникам і працівницям СБУ. І впевнений, що Служба дасть Україні ще більше результатів у захисті держави. Мав честь відзначити державними нагородами воїнів із лав СБУ, із лав Нацгвардії. Щиро вдячний за силу, яка відчувається в погляді цих наших бійців. Силу тих, хто здатен здобути перемогу для України. Зустрівся сьогодні з делегацією Світового банку. Жодного дня не втрачаємо для міжнародних контактів, на всіх рівнях працюємо. Обговорили чинні програми підтримки для України, перспективні нові. Звичайно, зосередилися на відновленні – на всьому тому, що потрібно зробити в багатьох українських містах і селах, які зазнали терористичних ударів окупанта. Житлові будинки, соціальна інфраструктура, економічна основа життя – все це потрібно відбудовувати. І я дякую партнерам за розуміння, що час і координація зусиль мають критичне значення. Як і завжди, відзначу сьогодні наших бійців, які за минулу добу дали найкращий результат. Передусім на Донеччині. Славетна 72-га окрема механізована бригада імені Чорних Запорожців – дякую вам, хлопці! Морпіхи 36-ї бригади – молодці! 55-та окрема артилерійська бригада Запорізька Січ – дякую вам, воїни, за незмінну влучність, за справжній військовий гарт! Морпіхи «Тридцятьпʼятки» і 79-та бригада ДШВ – дякую вам! Запорізький напрямок: 44-та артилерійська бригада імені гетьмана Данила Апостола – теж дякую за влучність! Хочу окремо відзначити всіх тих наших бійців, які завдають окупанту ударів у відповідь на терор, які вираховують позиції ворога, з яких бʼють по наших містах. Кожна знищена позиція терористів – це врятовані життя наших людей. Я дякую і Збройним Силам, і розвідці, і воїнам Служби безпеки – кожному й кожній, хто долучається до виконання цього завдання... До справедливої вогневої відповіді саме тим, хто є джерелом терору. За такі удари, як по Костянтинівці сьогодні, як по багатьох інших наших містах... Ворог повинен знати: Україна не пробачить знущання з наших людей, не пробачить цих смертей і поранень. Усі російські терористи будуть розбиті. Дякую всім, хто наближає українську перемогу! Слава кожному й кожній, хто в бою за Україну! Вічна памʼять усім, чиї життя забрала Росія та її терористична війна! Слава Україні!</p>
  <div class="source"><a href="https://www.president.gov.ua/news/vorog-povinen-znati-ukrayina-ne-probachit-znushannya-z-nashi-81801">https://www.president.gov.ua/news/vorog-povinen-znati-ukrayina-ne-probachit-znushannya-z-nashi-81801</a></div>
</article>


<article>
  <h2>Звернення Президента України до випускників Інституту ВМС Національного університету «Одеська морська академія»</h2>
  <div class="badges"><span class="chip">UK</span> <span class="chip">2023-03-25</span></div>
  <p>Шановні наші захисники й захисниці! Шановні наші офіцери ВМС України! Дякую, що ви захищатимете нашу державу саме на морському напрямку оборони – у складі Військово-Морських сил України та морської охорони Державної прикордонної служби. Україні потрібна перемога над ворогом у морі так само, як на землі й у небі. Російські кораблі вже завчили єдину для них перспективу в українських водах. Російський чорноморський флагман уже продемонстрував, що очікує будь-яку посудину, яка загрожуватиме Україні, і лише питання часу, коли вона повторить курс «Москви». Наші сили оборони й безпеки міцно довели, що український Зміїний не терпітиме ворожого прапора... І це лише три елементи великої битви за море, яка триває досі та в якій вам, шановні наші випускники Одеської морської академії, належить взяти участь і перемогти. Ви здобули право очолити справді героїчні екіпажі – тих наших воїнів, які хоробро й надзвичайно ефективно боронять Україну з моря від переважальних ворожих сил. Будь ласка, завжди дбайте про своїх бійців, бережіть їх і Україну! Допомагайте всім, хто б’ється поруч із вами проти російського зла! Захищайте свободу мореплавства, яка є одним із фундаментальних елементів глобальної безпеки, й захищайте всіх, хто мирно й законно користується українськими територіальними водами! І ніколи не пробачайте ворогу жодного злочину проти нашої держави й наших людей! Хай шляхетна морська служба буде славою вам, вашим родинам і всій нашій державі! Дякую всім викладачам і працівникам Одеської морської академії за цей випуск, за випуск наших офіцерів і за вірну службу Україні! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-do-vipusknikiv-institutu-vms-81809">https://www.president.gov.ua/news/zvernennya-prezidenta-ukrayini-do-vipusknikiv-institutu-vms-81809</a></div>
</article>


<article>
  <h2>Саме повномасштабний програш Росії буде надійною гарантією від нових агресій та криз – звернення Президента України</h2>
  <div class="badges"><span class="chip">UK</span> <span class="chip">2023-03-25</span></div>
  <p>Бажаю здоров’я, шановні українці! Майже завершився ще один тиждень оборони, ще один тиждень, коли Україна стала міцнішою. Коли ворог став іще більш ізольованим, іще більш безнадійним. Маємо за цей тиждень рішення про нові пакети оборонної підтримки від Сполучених Штатів, Литви, Фінляндії, Німеччини. Шведський парламент затвердив уже 11-й пакет оборонної підтримки України. Є безпековий пакет і вцілому сильні домовленості з Японією – ще раз хочу подякувати пану Прем’єр-міністру Кішіді за продуктивний візит. Отримали півтора мільярда євро макрофіну від ЄС – кошти вже на рахунках Національного банку. Уряд Хорватії ухвалив програму щодо лікування й реабілітації наших поранених воїнів. Греція приєдналася до групи партнерів, що працюють над створенням спецтрибуналу. Рухаємось і в захисті історичної справедливості для українців: Ісландія визнала Голодомор геноцидом українського народу. Крок за кроком робимо все можливе й усюди, щоб російський реваншизм програв у кожному з елементів своєї агресії проти України та свободи народів загалом. Росія має програти на полі бою, в економіці, в міжнародних відносинах, у своїх намаганнях підмінити історичну правду якимись імперськими міфами. Кремль програє у своїх намаганнях духовно поневолити наших людей. Саме повномасштабний програш Росії буде надійною гарантією від нових агресій та криз. Хочу ще раз привітати сьогодні Службу безпеки України – усіх працівників, усіх працівниць СБУ з вашим професійним днем. Усіх, хто зараз у бою, на постах, в оперативній, агентурній та слідчій роботі. Кожного й кожну в СБУ, хто разом з усіма силами нашої держави наближає українську перемогу й захищає наших людей. На тижні завершилося навчання наших офіцерів і Національної гвардії, і Військово-Морських сил, і нашої армії. Від Харкова до Вінниччини, Львівщини, від Києва до Одеси. Національна академія Нацгвардії, Київський інститут Нацгвардії, Одеська морська академія, ще Національна академія сухопутних військ завершили спеціальний курс підготовки молодших лейтенантів... Я дякую всьому викладацькому складу наших оборонних навчальних закладів, усім батькам і наставникам нових українських офіцерів! Вірю, що цьогорічний випуск примножить славу України й посилить усіх нас – усю державу. На тижні були ухвалені й кілька важливих рішень нашого уряду. Зокрема, відзначу рішення, яке активізує виробництво безпілотників. Загалом цього року як мінімум 20 мільярдів гривень буде спрямовано на закупівлю дронів для наших воїнів. І це не межа. Є нові рішення й щодо відбудови. Спектр потреб дуже широкий. Усюди, де був цього тижня у відрядженнях, запити вимагають значних ресурсів. Ми знайдемо ці ресурси. Херсонщина, Харківщина, Донеччина і кожен інший регіон, який постраждав від бойових дій, – усі повернуться до нормального життя. Окремо відзначу співпрацю з Міжнародним кримінальним судом. Цей тиждень дав Україні угоду про відкриття офісу прокурора Міжнародного кримінального суду. Як на рівні нашої національної юстиції, так і на міжнародному рівні робимо все, щоб російські воєнні злочинці відповіли буквально за кожен удар по Україні, по наших людях. Звичайно, дякую кожному нашому воїну, усім, хто зараз у бою, усім, хто захищає наші позиції, захищає наш кордон, за те, що Україна міцно проходить і цей тиждень. Від Бахмута до Херсонщини, від Авдіївки до Харківщини... Дякую кожному й кожній, хто б’ється з ворогом, хто рятує наших бійців після поранень, хто тренує наших воїнів, хто постачає для української оборони все необхідне! Коли кожен день дає нашій державі результат, кожен такий день робить війну коротшою, а нашу перемогу – ближчою. Дякую всім, хто посилює нашу Україну! Слава всім, хто б’ється за свободу для України! Слава Україні!</p>
  <div class="source"><a href="https://www.president.gov.ua/news/same-povnomasshtabnij-progrash-rosiyi-bude-nadijnoyu-garanti-81813">https://www.president.gov.ua/news/same-povnomasshtabnij-progrash-rosiyi-bude-nadijnoyu-garanti-81813</a></div>
</article>


<article>
  <h2>Не можна бути подумки далеко від війни, підтримуйте наших бійців завжди, коли це можливо – звернення Президента України</h2>
  <div class="badges"><span class="chip">UK</span> <span class="chip">2023-03-26</span></div>
  <p>Бажаю здоров’я, шановні українці! Сьогодні наша Національна гвардія відзначає свій день, і буде правильно, якщо всі ми разом подякуємо нацгвардійцям. За те, як Нацгвардія разом з усіма нашими воїнами потужно б’ється за Україну. Подякуємо за міцність і силу в битві за Донбас. За оборону Бахмута й Авдіївки. За героїчний захист Маріуполя й «Азовсталі». За бої на Луганщині. За бої на Київщині, за битву за Київ. Разом з усіма силами оборони й безпеки України гвардійці гнали окупанта з північних областей нашої держави, із Харківщини. Тримають оборону на півдні, на Запорізькому напрямку. Окремо я хочу подякувати за «Гвардію наступу», яка вже стала прикладом взірцевого формування нових бригад для української оборони. За час повномасштабної війни вже майже 5 тисяч нацгвардійців відзначені державними нагородами – саме за участь у боях, за хоробрість, за стійкість, за бойовий результат, якого досягає Нацгвардія. 32 бійці Нацгвардії удостоєні звання Героя України. Я дякую всім гвардійцям: солдатам, сержантам, офіцерам, командуванню! Дякую всім, хто допомагає підрозділам Нацгвардії, хто тренує бійців, забезпечує їх усім необхідним, допомагає з лікуванням після поранень, із реабілітацією. Сила України – це сила всіх, хто б’ється за Україну й хто допомагає бійцям. І уявити нашу державну силу без Національної гвардії просто неможливо. Сьогодні була нарада з військовими – спеціальна військова зустріч, особливе коло учасників. Провів також наради із сектором безпеки, із розвідкою. Оборона, посилення нашого захисту – причому як від зовнішньої загрози, так і від внутрішніх загроз. Готуємо наші відповідні кроки. Постійно, незмінно максимум уваги – ситуації на передовій. Жорстоким боям, які щодня забирають життя наших людей і щодня потребують незмінної мобілізованості нашої держави й суспільства. Це неправильно, це несправедливо, коли в наших бійців, які приїжджають з передової, з’являється таке відчуття, ніби для багатьох у тилу війна вже скінчилася. Для тих, хто не просто далеко від Донеччини чи Нікополя, від Салтівки, від прикордонних районів Сумщини, від Запоріжжя... А хто подумки далеко від окопів, від щоденного болю українців. Зараз так само, як і рік тому, не можна бути подумки далеко від війни, хоч завдяки нашим воїнам реальні бойові дії відбуваються справді географічно далеко від багатьох. Зараз так само, як і рік тому, важливо, щоб якнайбільше українців допомагали захисту держави, допомагали акумуляції світової підтримки заради нашої перемоги. Дорогі українці! Підтримуйте наших бійців завжди, коли це можливо. Не забувайте й про збори волонтерів і долучайтеся, коли маєте змогу. Дуже важливо, щоб усі, хто має інформаційний вплив, брали участь в інформаційній роботі. Це стосується не лише журналістів. Це стосується всіх, хто може поширювати правду про агресію. Хто здатен нагадувати світу про українців і українок, які пройшли через окупацію, через втрати... Про те, що Україна б’ється за свободу та справедливість і для нашого народу, і для всіх націй, яким загрожує російська тиранія. Світ має чути так само інтенсивно, як і минулого року, що агресія проти України триває. Має чути, що припинити війну вже цього року, звільнити Україну від російського зла вже цього року – це спільне завдання цивілізованого світу. Бо цивілізований означає, зокрема, й рішучий захищати цивілізованість. Зустрівся із послом доброї волі ЮНІСЕФ Орландо Блумом та командою ЮНІСЕФ – організації, яка займається гуманітарною підтримкою й захистом дітей. Орландо Блум давно й змістовно працює із цим напрямом. Він уже був в Україні, на нашому Донбасі, ще до повномасштабної війни. І знає, що принесла ця агресія, наскільки повномасштабними мають бути зусилля світу, щоб її зупинити, щоб відновити Україну після війни. Ми обговорили питання відбудови нашої країни, нашої шкільної інфраструктури. Я вдячний за цю допомогу. Ми домовилися, щоб наші команди працювали над кількома напрямами. Зокрема, це питання повернення наших дітей, які були силою вивезені в Росію, це створення бомбосховищ для наших діточок. І третє – це технічне забезпечення дистанційного навчання в тих районах і областях, де неможливо навчатись офлайн через відповідні загрози. Сьогодні, як і завжди, відзначу наших воїнів, які дали вагомий результат Україні за минулу добу, за цей день, загалом за цей тиждень. 57-ма окрема мотопіхотна бригада, 5-та окрема штурмова бригада і 93-тя окрема механізована бригада – молодці, хлопці! Дякую вам за вашу силу! Морпіхи 35-ї й 36-ї окремих бригад, бійці 55-ї артилерійської бригади «Запорізька Січ» – усі на Донеччині – дякую вам за те, що ви – найкращі тиждень за тижнем! Також хочу сьогодні відзначити наших воїнів ОСУВ «Північ», які захищають Сумщину й Чернігівщину. Це й оборона від спроб завести ДРГ через кордон, це й прикриття України від повітряних ударів, це й захист від артилерії терористів. Дякую всім нашим зенітникам «Півночі», усім, хто захищає наш державний кордон, усім, хто своєю відвагою та влучністю привчає ворога до того, що Україну Кремлю не взяти. Слава всім нашим воїнам, хто в бою! Дякую всім, хто допомагає обороні! Вічна пам’ять і шана всім нашим воїнам, які віддали своє життя за Україну! Слава Україні!</p>
  <div class="source"><a href="https://www.president.gov.ua/news/ne-mozhna-buti-podumki-daleko-vid-vijni-pidtrimujte-nashih-b-81817">https://www.president.gov.ua/news/ne-mozhna-buti-podumki-daleko-vid-vijni-pidtrimujte-nashih-b-81817</a></div>
</article>


<article>
  <h2>Провів засідання Ставки на виїзді – у Дніпрі, стратегічному місті центру України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-27</span></div>
  <p>Бажаю здоровʼя, шановні українці! Щойно провів засідання Ставки – вперше на виїзді, у Дніпрі. Саме тут, у стратегічному місті центру нашої країни, після відвідання Марганця й Нікополя, Запоріжжя, передових позицій наших воїнів у Запорізькій області. Командувачі оперативних напрямків доповіли про фактичну ситуацію. Генерал Сирський, генерал Тарнавський – вони були особисто. Ті, хто очолює оборону на Донеччині, на найбільш гарячих напрямках. Були й онлайн-доповіді командувачів ОСУВ, що прикривають південь і північ. Була доповідь Головкома та інших. До речі, хочу подякувати бійцям нашої розвідки за потужну роботу сьогодні в Бахмуті. Підрозділ «Кракен», як завжди, на висоті. Молодці, хлопці! Обговорили на Ставці загальну ситуацію у прифронтових районах, укріплення й захист наших рубежів по всій протяжності фронту – від Херсонщини до Харківщини. Кожен командувач розуміє, що ворог повинен відповідати за кожен удар по наших містах і селах, по наших людях. За Словʼянськ, за Костянтинівку і Дружківку, за Авдіївку й Торецьк, за увесь біль українців – і не лише за час повномасштабної війни, а й за час від 14-го року. Дніпро є нашою фортецею вже понад дев&#x27;ять років, увесь цей час підтримує фронт і бійців. Саме тут, у Дніпрі, ще від 14-го року тисячам наших воїнів врятували здоровʼя після поранень. Дніпро концентрував роботу волонтерів – від перших тижнів агресії в 14-му році. Я дякую тобі, Дніпро, дякую кожному й кожній тут, у місті, хто допомагає Україні стояти, стояти міцно й бити окупанта. Сьогодні в Запоріжжі був на місці влучання російських ракет по житлових будинках. Звичайні будинки... Спалені, частково, на жаль, зруйновані. Десятки людей були поранені цим божевільним російським ударом. Терористи точно знали, куди спрямовують свої ракети. Осколково-фугасні «Смерчі». По будинках. 37 людей постраждали, двоє загинули. Мої співчуття тим, хто втратив рідних і близьких... Понад 400 людей звернулися по допомогу. Звичайно, і за цей удар Росія відповідатиме. Саме для цього ми по максимуму співпрацюємо з міжнародною юстицією, мобілізуємо світ для створення спецтрибуналу щодо агресії Росії. Все це буде. Вироки терористам будуть. Звичайно, допомагаємо тим, хто втратив житло від цього й подібних ударів. Місцева влада й партнери мають ресурс для того, щоб надати людям першочергову допомогу. І я дякую всім, хто швидко й без зайвої бюрократії реалізовує відповідні програми. Боляче було дивитися на те, що Росія зробила з нашим Марганцем, із нашим Нікополем. Але наші воїни, кожен і кожна, хто зараз на передових позиціях, кого ми сьогодні відвідали на Запоріжжі, точно знають, що їм потрібно, щоб відтісняти ворога з нашої землі. І це буде. Відвідав сьогодні наших бійців у шпиталі, де вони відновлюються після поранень. Дякую кожному лікарю, кожній медичній сестричці, усім волонтерам, які допомагають рятувати бійців. Зустрівся з керівником МАГАТЕ Рафаелем Гроссі. Тематика зрозуміла: безпека нашої енергетики, наших атомних станцій. Передусім Запорізької АЕС, яку Росія досі використовує для радіаційного шантажу світу. Жоден інший терорист не доходив у своєму цинізмі до таких глибин, у яких Росія постійно шукає й знаходить нове дно. Тримати в заручниках атомну станцію протягом понад року – це найгірше, що могло статися в історії європейської та загалом світової атомної енергетики. Що довше російська окупація ЗАЕС триватиме, то більшою буде загроза безпеці України, усієї Європи та світу. Дякую нашим партнерам, дякую Гроссі за розуміння цього й за підтримку України у відповідних питаннях. І ще одне. Уже готуємося до важливої міжнародної події, яка відбудеться цього тижня за ініціативою Президента Байдена та Сполучених Штатів. Саміт за демократію. Україна братиме участь. Наша позиція на підтримку свободи прозвучить, як завжди, міцно. Дякую кожному й кожній, хто допомагає нашій державі захищати свободу! Слава всім, хто воює за Україну! Дякую всім нашим людям у Запоріжжі, у Марганці, у Нікополі, у Дніпрі, в усіх містах, які Росія так хоче знищити і які стоять так міцно! Разом ми переможемо. Слава Україні!</p>
  <div class="source"><a href="https://www.president.gov.ua/news/proviv-zasidannya-stavki-na-viyizdi-u-dnipri-strategichnomu-81861">https://www.president.gov.ua/news/proviv-zasidannya-stavki-na-viyizdi-u-dnipri-strategichnomu-81861</a></div>
</article>


<article>
  <h2>Дякую всім, хто нагадує, що російська агресія може закінчитися значно швидше, якщо світ буде швидшим – звернення Президента України</h2>
  <div class="badges"><span class="chip">UK</span> <span class="chip">2023-03-28</span></div>
  <p>Бажаю здоровʼя, шановні українці! Повернувся з нашої Сумщини. Сьогодні був в Охтирці, у Тростянці, у Сумах, на позиціях наших прикордонників. Враження – особливі. Регіон – поруч із ворогом. Загроза – постійна. Обстріли нашого прикордоння постійні. Але життя, наші люди очевидно сильніші за будь-які страхи. Відновлення триває, бізнес поступово повертається, люди відбудовують життя. Мав честь передати Охтирці спеціальну відзнаку міста-героя. Міста, яке своїм опором допомогло врятувати Східну й Центральну Україну. Привітав Тростянець із річницею звільнення від окупанта. Провів нараду з представниками місцевої влади й Сумщини, і Чернігівщини. Є питання, які потребують розв’язання. Будуть розв’язані. Провів нараду з командувачами, які відповідають безпосередньо за захист Сумщини й Чернігівщини. Особлива розмова – з головою прикордонної служби. Про захист Сумщини та інших наших областей, про посилення прикордонників, які разом з усіма силами оборони воюють на передовій. До речі, хочу сьогодні відзначити наших воїнів Луганського, Краматорського та Донецького прикордонних загонів, які результативно нищать ворога на Бахмутському, на Лиманському, на Авдіївському напрямках. Дякую вам, хлопці! Дякую окремо мінометним розрахункам і аеророзвідці наших прикордонних підрозділів на донецьких напрямках. Молодці, воїни! Звичайно, дякую Сумському прикордонному загону. Саме їх сьогодні відвідав, мав честь поспілкуватися, підтримати. Міцні позиції по всьому кордону з державою-терористом – це наслідок міцності конкретних наших людей, які готові будь-якої миті захищати кордон. Сьогодні є рішення Франції – парламенту Франції, який визнав Голодомор геноцидом українського народу. Я дякую за цей принциповий і справедливий крок, за поширення історичної правди на ще одну європейську державу. І ще одне. Я хочу сьогодні подякувати кожному й кожній, хто за покликом свого серця у різних країнах, на різних майданчиках, різними словами, але однаково чесно й сильно нагадує світу, що російська агресія може закінчитися значно швидше, ніж про це іноді говорять. Швидше, якщо світ буде швидшим, якщо світ буде рішучішим. Зруйновані українські міста й села вздовж кордону держави-терориста, постійний шантаж Росії й погрози знищити життя ще й в інших країнах, постійна відмова від повернення справжнього миру та знущання з базових міжнародних норм – усе це достатні причини, щоб тиснути й боротися, щоб не шукати компромісів і дбати про цінності світу реально... Реально! Щодня здобуваючи результат для свободи. Щодня здобуваючи результат для миру. Щодня примушуючи Росію до втрат. Я дякую всім, хто допомагає Україні! Слава всім, хто зараз у бою проти терору! Слава Україні!</p>
  <div class="source"><a href="https://www.president.gov.ua/news/dyakuyu-vsim-hto-nagaduye-sho-rosijska-agresiya-mozhe-zakinc-81901">https://www.president.gov.ua/news/dyakuyu-vsim-hto-nagaduye-sho-rosijska-agresiya-mozhe-zakinc-81901</a></div>
</article>


<article>
  <h2>Демократії потрібна перемога вже зараз – виступ Президента України на пленарному засіданні другого Саміту за демократію під головуванням Президента США</h2>
  <div class="badges"><span class="chip">UK</span> <span class="chip">2023-03-29</span></div>
  <p>Пане Президенте Байден, дякую за цей саміт, за ще один крок у консолідації світу на захист свободи. Дорогі колеги! Зараз вирішальний час, і це наша з вами відповідальність, що саме визначить цей час. Чи передамо ми дітям і онукам цінності свободи, які маємо самі, чи їм доведеться боротися за демократію з нуля? Сучасні покоління багатьох демократичних країн не знають зі свого життєвого досвіду, що свобода не буває подарунком. Більшість може дізнатися про це хіба що з підручників історії – історії воєн за незалежність, які сталися покоління тому, і битв за свободу, які виграли інші. Проте досвід ворогів свободи завжди свіжий. Їм не треба звертатися до підручників. Вони знають, як ламати демократію та знищувати життя. Їм достатньо найменшого відчуття, що вони можуть залишитися безкарними, і тоді зло починає діяти. Ось звідки загроза для наших із вами цінностей, ось чому демократія в небезпеці. Україна знає, що таке воювати за демократію просто зараз, і нехай наш досвід збереження свободи в час тотальної війни допоможе захисту вільного світу. Кожного з ваших народів! Коли ви бачите спалені російською агресією українські міста і коли ви бачите хоробрих українських воїнів, які зупиняють рух агресії нашою землею, зауважте, що ви насправді бачите. Це вирішується доля не лише України, це вирішується доля всіх, хто звик жити вільно. Російські пропагандисти та спільники брешуть, що нібито «Захід воює проти Росії на території України». Варто зрозуміти, що відбувається насправді. Це Україну тиранічна Росія здатна дістати своїми закривавленими руками – ракетами й артилерією, бомбами й танками. Але її амбіція не закінчується там, куди дістають її руки. Росія давно воює з вами всіма – з демократіями світу. Воює дезінформацією, втручанням у вибори, шпигунством, експортом корупції, кіберзлочинністю, намаганням спровокувати енергетичну кризу й цінові вибухи на ринках, які вдарять по ваших людях божевільними рахунками за електрику чи бензин. Погляньте: Кремль намагається зробити зброєю вже навіть продовольство! Блокує море, щоб на глобальному продовольчому ринку утворювався дефіцит. Чому це відбувається? Це війна, пані та панове. Війна саме проти свободи й демократії. Кожен ворог свободи діє однаково. Я підкреслю: вони діють. Вороги свободи не втратили жодного року за останні десятиліття! Вони спрямовували весь час і необмежені гроші, які отримували з торгівлі з вільним світом, на послаблення, корумпування й підрив демократії. А чи всі зусилля вільного світу були спрямовані на обмеження агресивного потенціалу тиранів та автократів і на притягнення їх до законної відповідальності за їхні злочини? На жаль, ні. Маємо це виправити. Демократія повинна вміти діяти, причому діяти на випередження. Демократія має навчитися бути безкомпромісною щодо зла. Хоч сенс демократії передбачає пошук компромісу, це працює лише для внутрішньої свободи в тій чи іншій країні. Варто позбутись ілюзії, що компроміс зі злом може щось дати свободі. Вороги демократії мають програвати, і лише це може бути основою справжньої безпеки для демократії. Візьміть цю українську рішучість! Українська демократія навіть в умовах тотальної війни проти нашого народу підтримує абсолютну внутрішню єдність. Перемогти – це наша національна мета. Але що означає – перемогти? Зберегти свободу, зберегти гідність, зберегти нашу землю. У чому ж стратегія вільного світу щодо тоталітарної Росії, яка шукає, як наплодити собі якомога більше тоталітарних спільників у світі? Чи є така чітка стратегія? Я скажу, якою вона має бути. Зло має програти війну. Програє зараз – знатиме, що програватиме завжди й усюди. Перше. Не варто думати, як зберегти обличчя Путіну, щоб нібито зменшити витрати на боротьбу з ним. Варто думати, як зберегти повагу до демократії в тих країнах, де свобода ще має перемогти. Друге. Коли спалахує пожежа, вогнеборці не можуть чекати місяцями, поки їм нададуть пожежні машини, чи погоджуватися, що пожежні рукави мають бути обов’язково для коротких дистанцій. Так само це працює й на війні. Що більше обмежень для тих, хто захищається, то більше втрат і руйнувань, бо полум&#x27;я агресії не знає обмежень. Ось чому захист демократії повинен мати всю зброю, яка надійно гарантуватиме поразку агресора. Третє. Росіяни повинні робити внесок у захист світу від Кремля, чиїй безкарності вони потурали. Треба шукати, заморожувати й спрямовувати на відновлення не лише окремі активи держави-агресора й окремих повʼязаних осіб, а всі активи Росії та російських багатіїв, які обмінювали мовчання на збільшення своїх статків. Вони повинні мати мотив, щоб діяти на захист свободи. І щоб швидше скінчилася ця агресія й терористичне правління Кремля. Дорогі колеги! Війна робить речі кришталево ясними. Цими днями я відвідував наші регіони поруч із передовою. Ось там видно, які аспекти лідерства потрібні зараз. Коли наші бійці відбивають штурми під Бахмутом, вони не можуть чекати тижнями, перш ніж зробити артилерійський постріл у відповідь на ворожі дії. Вогонь має бути миттєвим і таким, що знешкоджує загрозу. Такими ж швидкими мають бути й усі наші з вами рішення. Але чомусь санкції проти Росії значно повільніші, ніж агресія Росії. Глобальний тиск на російську еліту слабший, ніж її мотив терпіти Кремль. Підтримка українських воїнів в окопах менш далекобійна, ніж зброя терористів, що діють проти нас. Та й ваша власна готовність боронити свої демократії менш рішуча, ніж наміри тих, хто хоче світової війни проти демократії. Демократії потрібна перемога. Зараз! Цього року! Не колись. Не з часом. Зараз! Ми здатні це забезпечити. Україна й усі, хто допомагає. Я впевнений, що забезпечимо! Але дійте, будь ласка, дійте, колеги! Дякую за увагу! Дякую всім за підтримку, пане Президенте й усі колеги! Слава всім, хто б&#x27;ється за свободу! Слава Україні!</p>
  <div class="source"><a href="https://www.president.gov.ua/news/demokratiyi-potribna-peremoga-vzhe-zaraz-vistup-prezidenta-u-81925">https://www.president.gov.ua/news/demokratiyi-potribna-peremoga-vzhe-zaraz-vistup-prezidenta-u-81925</a></div>
</article>


<article>
  <h2>Щоб перемогти тиранію, потрібне більше єднання; демократичний світ здатен його досягти – звернення Володимира Зеленського</h2>
  <div class="badges"><span class="chip">UK</span> <span class="chip">2023-03-29</span></div>
  <p>Бажаю здоровʼя, шановні українці! Короткий звіт про сьогоднішній день. Узяв участь у глобальному Саміті за демократію на запрошення Президента Байдена, це один із найбільш представницьких майданчиків для захисту нашого устрою – устрою вільних народів. Уже другий такий Саміт. Загалом у нас не так і багато у світі настільки представницьких можливостей говорити саме про демократію, про захист свободи в усіх її аспектах. І добре, що зараз маємо таку можливість обʼєднувати зусилля для того, щоб віднайти більше енергії, більше перспектив для демократії. Позиція України, як і завжди, дуже конкретна, максимально практична. І майже в усіх промовах лідерів на Саміті були влучні слова підтримки нашої держави, наших людей. Я дякую за це кожному лідеру, кожному народу, який відчуває так само, як і ми, що цінності свободи варті найпотужнішого захисту. Зараз завдяки українській сміливості, завдяки лідерству Сполучених Штатів, Президента Байдена, завдяки Конгресу Сполучених Штатів та кожного й кожної, хто працює для консолідації світу, ми маємо найбільше за довгий час єднання демократичних країн. І це єднання, як бачимо, достатнє, щоб боротися за свободу. Але, щоб перемогти у протистоянні з тиранією, потрібне більше єднання. Впевнений, що демократичний світ здатен його досягти. Здатен перемогти. Демократії потрібна перемога! Якнайшвидше. І всі ми разом: українці, усі європейці, наші американські союзники, наші друзі на всіх континентах – в Африці, в Азії, в Латинській Америці, в Австралії – будемо робити все, щоб перемогу наблизити. Перемогу України. Перемогу свободи. Перемогу міжнародного порядку, заснованого на правилах. Говорив сьогодні з Джорджею Мелоні, головою італійського уряду. Подякував їй за принциповість, за рішучість, за справжню європейську силу, яка відчувається в її словах та діях на захист свободи. Ми обговорили як двосторонні відносини, так і загальну ситуацію в нашому захисті від російської агресії. Я поінформував про ситуацію на полі бою, про наші потреби. Уже найближчими місяцями можемо бути активніші на передовій. І зробимо все, щоб підтримка наших кроків світом була максимально дієвою. Бахмут. Сьогодні є за що подякувати нашим бійцям, які бʼються на Бахмутському напрямку. Бʼються стійко, результативно. Я дякую кожному й кожній, хто робить усе, щоб втрати ворога там зростали! А особлива подяка воїнам нашої 57-ї окремої мотопіхотної бригади імені Костя Гордієнка, 77-ї окремої аеромобільної бригади та славетній 93-й окремій механізованій бригаді «Холодний Яр». Молодці, хлопці! Готуємося вже й до заходів, які заплановані на другу половину цього тижня. Провів сьогодні відповідні наради. Україна не втратила ще жодного тижня за час повномасштабної війни – постійно додаємо сили нашій державі, міцності нашим силам оборони й безпеки, впевненості нашому руху до перемоги. Плюс сьогодні ще й зроблений крок на зміцнення духовної незалежності нашої держави, на захист нашого суспільства від старих і цинічних московських маніпуляцій релігією. Україна – це територія найбільшої релігійної свободи у нашій частині Європи. Так – від 91-го року. Так буде завжди. Я дякую всім, хто дбає про Україну й наших громадян! Я дякую всім, хто підтримує українську боротьбу за незалежність! Слава нашим воїнам! Слава Україні!</p>
  <div class="source"><a href="https://www.president.gov.ua/news/shob-peremogti-tiraniyu-potribne-bilshe-yednannya-demokratic-81929">https://www.president.gov.ua/news/shob-peremogti-tiraniyu-potribne-bilshe-yednannya-demokratic-81929</a></div>
</article>


<article>
  <h2>Підтримати наших людей зараз – це зрозуміти, наскільки важливо не залишитися морально нейтральними до зла – звернення Президента України до Національної ради Австрії</h2>
  <div class="badges"><span class="chip">UK</span> <span class="chip">2023-03-30</span></div>
  <p>Шановні лідери Австрії! Шановні присутні! Пане Федеральний президенте, пане Президенте Національної ради, дорогий австрійський народе! Передусім хочу подякувати трьом вашим містам, лікарням трьох ваших міст – Відня, Лінца і Граца. У клініках саме цих міст рятували наших людей, дітей і дорослих, із міста Бровари Київської області, які зазнали страшних опіків унаслідок катастрофи гвинтокрила, що сталася в січні цього року. Я дякую всім, хто допоміг тоді українцям! Це був важливий прояв підтримки, коли ваш канцлер, пан Негаммер, і Федеральний уряд Австрії запропонували таку допомогу. Ми в Україні цінуємо кожне життя й уміємо бути вдячними тим, хто допомагає нам рятувати людей. Пані та панове! Сьогодні вже 400-й день війни, через яку доводиться проходити нашій державі. Тотальної війни Росії проти наших людей і проти всього того, що взагалі робить людей людьми. Щодня, на жаль, щодня ми втрачаємо в цій війні наших людей. Тих, хто віддає в боях проти окупанта свої життя за свободу України й усіх народів, чию землю й потенціал Росія хоче забрати у склад своєї імперії. Втрачаємо людей від терористичних обстрілів і бомбардувань, які російська армія проводить навіть там, звідки російські солдати були змушені втекти під тиском наших захисників і захисниць. Втрачаємо життя і здоров’я наших людей від вибухів мін і снарядів, що їх залишили російські терористи. Втрачаємо й через те, зокрема, що в деяких частинах нашої країни в умовах такої страшної війни наразі просто неможливо надати медичну допомогу вчасно й повністю. Я наведу вам лише один приклад. Просто уявіть, що він означає і як багато таких масштабних небезпек, принесених війною. 174 тисячі квадратних кілометрів території України забруднені мінами, які заклав окупант, і російськими снарядами різних типів, що не розірвалися. Ця забруднена площа – як дві території Австрії. Це сотні тисяч протипіхотних і протитанкових мін, ракет від реактивної артилерії, авіаційних бомб, мінометних снарядів, які, не розірвавшись, застрягли в полях, у залишках будинків. І навіть розтяжок із гранатами, які окупанти спеціально залишили саме проти цивільних, звичайних людей у будинках і машинах, на узбіччі доріг, у садах і парках, на городах... Ручна граната, яку хтось із російських солдатів замаскував під пластиковий стакан. Це було в Броварському районі Київської області. Підствольна граната, яку росіяни розмістили у звичайному будинку під кришкою фортепіано. Це було в місті Бучі. Ручна граната, якою замінували шафу на кухні в будинку... Власника цього будинку російські солдати розстріляли, його тіло закопали на подвір’ї. Це було теж у Бучі, до речі. Протипіхотна міна, замаскована під нібито звичайну сумку з речами. Це було в місті Ірпені Київської області... Ручна граната, залишена у звичайному будинку в пральній машинці так, щоб вибух відбувся якраз тоді, коли людина просто відкриє пральну машинку... Це було у звичайному будинку у звичайному селі Київської області. Цього – тисячі. Тисячі, коли ми розмінували. Коли ми врятували життя. На жаль, щодня є повідомлення про вибухи, які забрали життя й скалічили людей. Просто скалічили. І все це – частини автопортрета Росії сьогодні, який вона створює своєю агресією, своєю божевільною війною. Шановні лідери Австрії! Дорогий австрійський народе! Будь ласка, пам’ятайте: коли ми звертаємося по підтримку для України, ми звертаємося заради порятунку життів. Україна ніколи не хотіла й не брала чужого. Нас не цікавить чужа земля. Ми не хочемо втручатися в життя інших народів. Українці ніколи не прагнули того, щоб через наших солдатів хтось десь на землі страждав і тим паче гинув. Ми прагнемо безпеки, спокою, свободи, щастя для своїх дітей у своєму українському домі. Ми прагнемо того, щоб міжнародні договори, конвенції, якими гарантується безпека народів і суверенітет держав, працювали. Хіба це велике прагнення? Хіба це те, що можна просто відкинути? Ще восени минулого року я запропонував нашу формулу миру. Це конкретні десять пунктів. Цілком реалістичних пунктів, які здатні повернути повну силу Статуту ООН, іншим базовим міжнародним документам і зупинити цю божевільну агресію, забезпечивши звільнення України від російського зла й порятунок наших людей від того, що роблять окупанти. І, до речі, гуманітарне розмінування – це один з елементів нашої формули миру. Але що світ почув і побачив від Росії у відповідь на формулу миру? Чергові порції брехні, чергові відмовки, чергові прояви зла. І я вдячний вам, Австріє, за те, що вашою відповіддю стала ще більша підтримка українського народу, нашої держави, міжнародного права. За цей рік війни кілька делегацій австрійського уряду та депутатів вашої Національної ради були в Україні. Я був радий продуктивним зустрічам із Федеральним канцлером Австрії паном Негаммером та з вами, пане Федеральний президенте, коли ви нещодавно відвідували Київ. Запрошую й вас, пане Президенте Національної ради, та інших шановних представників і представниць австрійського парламенту відвідати так само нашу країну, поспілкуватися з нашими людьми й на власні очі побачити на деокупованій території чи у прифронтових районах, що таке Росія сьогодні, що вона несе Україні й світу. Побачити це, побачити й почути наших людей. І це означає – зрозуміти. Зрозуміти, наскільки вагомим є кожен голос підтримки міжнародного права й України, коли відповідні питання виносяться на розгляд Генеральної асамблеї ООН, Європарламенту чи інших міжнародних майданчиків. Кожен голос підтримки санкцій та інших глобальних кроків, що позбавляють Росію можливості нарощувати її агресію. Підтримати наших людей зараз – означає зрозуміти, наскільки важливим є не залишитися морально нейтральними до зла. Це не про геополітику, не про військово-політичні питання. Це про те, що люди завжди – завжди – мають залишатися людьми, завжди берегти людяність і цивілізованість. Я дякую вам, Австріє, за гуманітарну підтримку для України. Окремо вдячний кожному австрійцю, який взяв участь в акції «Сусід у скруті» (Nаchbar in Not). Ми це дуже цінуємо. Я дякую за допомогу в захисті нашої енергетики від російських терористичних ракетних ударів. Я дякую за підтримку наших зусиль у розмінуванні нашої землі та в лікуванні й реабілітації наших людей після всього того, що є проявами та наслідками російської агресії. І я дуже чекаю того моменту, того щасливого дня, коли зможу подякувати вам, Австріє, і за допомогу у відновленні миру на нашій землі. І я впевнений, що Україна переможе в цій війні. Я впевнений, що міжнародне право знову запрацює. Я впевнений, що українська формула миру допоможе світу захиститись і від інших подібних агресій. І впевнений, що попри все ми збережемо нашу людяність, нашу цивілізованість, нашу моральність і нашу віру в те, що зло завжди програватиме. Дякую всім, хто допомагає Україні! Вічна пам’ять кожному й кожній, чиє життя забрала жорстока російська війна! Дякую вам особисто, Австріє! Слава Україні!</p>
  <div class="source"><a href="https://www.president.gov.ua/news/pidtrimati-nashih-lyudej-zaraz-ce-zrozumiti-naskilki-vazhliv-81933">https://www.president.gov.ua/news/pidtrimati-nashih-lyudej-zaraz-ce-zrozumiti-naskilki-vazhliv-81933</a></div>
</article>


<article>
  <h2>400 днів нашої оборони від повномасштабної агресії – це колосальний шлях, який ми пройшли всі разом – звернення Президента України</h2>
  <div class="badges"><span class="chip">UK</span> <span class="chip">2023-03-30</span></div>
  <p>Бажаю здоровʼя, шановні українці! Чотириста днів... Чотириста днів нашої оборони від повномасштабної агресії. Це колосальний шлях, який ми пройшли. Всі разом – кожен і кожна, хто боровся й бореться за Україну. Хто дбав і дбає про державу й українців. Хто допомагав і допомагає нашій логістиці. Хто зміцнював і зміцнює українську стійкість. Україна пройшла найстрашніші дні того лютого. Витримали й цю зиму. Колосальні зусилля за цими словами... Ми пройшли минулу весну, що змінила перебіг цієї війни на користь нашої оборони. Минулого літа й восени ми довели, що весняне звільнення наших північних областей не було випадковістю. Битва за Київ, Чернігів, за Сумщину... Повернення районів нашої Харківщини, повернення Херсона, оборона Бахмута й Донбасу загалом – це героїзм українців, який світові не забути. Ми готуємо наші наступні кроки, наші активні дії. Ми готуємо наближення нашої перемоги. У чому сила України? Якщо наміри твої – добрі, увесь світ буде на твоєму боці, тобі допомагатиме. Сьогодні, у чотирьохсотий день спротиву, повномасштабного спротиву, я хочу подякувати всім у світі, хто з Україною. Хто поділяє наше тлумачення свободи. Хто підтримує наше прагнення до справедливості. Хто має таку ж міцну впевненість, яку маємо ми, українці... впевненість, що світ повинен базуватися на правилах, на цивілізованих правилах – на правилах людяності, поваги й миру. Ось чому Україна переможе. Бо свобода й справедливість, людяність і повага, заслужений народом мир мають перемогти. Я дякую всім нашим солдатам і матросам, усім нашим сержантам і старшинам, усім нашим офіцерам і генералам. Я дякую кожному й кожній, хто тримає цей фронт – фронт захисту найкращого, що є у людства. Фронт захисту найкращого, що є у нас із вами, – нашої України. Єдиної, незламної й назавжди вільної. Я дякую всім, хто зараз у бою! Дякую кожному й кожній, хто бʼється так, щоб захистити і себе, і тих побратимів, які на сусідніх позиціях! Дякую кожному й кожній, хто дбає про наших хоробрих воїнів! Дякую всім, хто захищає наші міста й повертає нормальне життя туди, де його порушила Росія своєю агресією, своїм терором! Дякую також всім, хто допомагає донечкам і синам, дружинам і чоловікам, мамам і татам наших людей, воїнів і цивільних, чиї життя були забрані цією війною, Росією! Україна переможе на фронті. Україна переможе у відбудові. Україна переможе у поверненні справедливості. Жодного сліду Росії на нашій землі не залишимо. І жодного ворога непокараним також не залишимо. Готуємо новини щодо цього. Цей день, як і будь-який із чотирьохсот, був у мене максимально активним. На звʼязку з командувачами, з розвідкою. Наради щодо внутрішньої ситуації. Зробив ще одне звернення до парламенту країни-партнера – до австрійського парламенту. І дякую Австрії за те, що Україну почуто. Продуктивна зустріч із делегацією німецького оборонного концерну Rheinmetall... Дякую партнерам за готовність співпрацювати з нами ще змістовніше. Завтра теж буде активним. Максимально. Зробимо все, щоб швидше настав той день, коли я зможу подякувати вам, дорогі українці, за нашу з вами перемогу! Слава українським героям! Слава Україні!</p>
  <div class="source"><a href="https://www.president.gov.ua/news/400-dniv-nashoyi-oboroni-vid-povnomasshtabnoyi-agresiyi-ce-k-81949">https://www.president.gov.ua/news/400-dniv-nashoyi-oboroni-vid-povnomasshtabnoyi-agresiyi-ce-k-81949</a></div>
</article>


<article>
  <h2>Головне слово сьогодні – справедливість, для нашої держави та наших людей, які зазнали втрат через російську агресію – звернення Президента України</h2>
  <div class="badges"><span class="chip">UK</span> <span class="chip">2023-03-31</span></div>
  <p>Українці! Українки! Головне слово сьогодні – справедливість. Справедливість – для нашої держави, для всіх наших людей, які втратили рідних, близьких, втратили здоров’я, дім, нормальне життя через російську агресію, через терор окупанта. Відбулись наші спеціальні заходи – в Бучі, в річницю звільнення міста, і в Києві. Саміт і переговори, друга конференція United for Justice – «Об’єднані заради справедливості»... Усе це – щоб прискорити, зробити енергійніше глобальну роботу заради трибуналу щодо агресії Росії, заради нових ордерів від Міжнародного кримінального суду на арешт російських воєнних злочинців, заради законних і справедливих вироків, які мають отримати всі російські вбивці і кати. І вони отримають. Стовідсотково. Ми це забезпечимо. Знайдемо формати, знайдемо інструменти. Я дякую всім, хто нам у цьому допомагає. Кожній державі, кожному лідеру, кожній міжнародній організації. Сьогодні у нашому першому Бучанському саміті взяли участь представники майже п’ятдесяти країн. І це лише початок. Дякую лідерам Словенії, Словаччини, Хорватії і Молдови, які сьогодні відвідали Україну, які особисто підтримали Бучу – вшанували пам’ять усіх, хто загинув у місті у час російської окупації. І звичайно – я дякую нашим воїнам. Усім, хто бʼється за Україну зараз. Усім, хто бився за Україну з 14-го року. Усім, чиє життя буквально дає життя Україні. Українці вистоять у цій війні. Ми звільнимо нашу землю і всіх наших людей від російської неволі. І буде день, коли світ почує, що справедливість для України відновлено. Буде новий Нюрнберг – щодо рашистів. Слава всім українським героям! Слава нашому міцному народу! Слава Україні!</p>
  <div class="source"><a href="https://www.president.gov.ua/news/golovne-slovo-sogodni-spravedlivist-dlya-nashoyi-derzhavi-ta-82001">https://www.president.gov.ua/news/golovne-slovo-sogodni-spravedlivist-dlya-nashoyi-derzhavi-ta-82001</a></div>
</article>


<article>
  <h2>Сьогодні держава-терорист почала головувати в Радбезі ООН, а вчора російська армія вбила ще одну українську дитину – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-01</span></div>
  <p>Бажаю здоровʼя, шановні українці! Підписав два укази щодо санкцій проти тих, хто працює на російську агресію. Це посадовці держави-агресора, її ВПК – сотні компаній – та колаборанти. Йдеться про більш ніж 650 нових санкційних осіб. РНБО продовжить цю роботу. І жоден із тих, хто допомагає терористам, працює на них, постачає або виробляє зброю для терору – жоден не уникне відповідальності. Блокування спільників терору, ізоляція держави-терориста, її поразка й судові процеси – це те, що очікує всіх, хто розпочав і веде війну проти України та міжнародного порядку. До речі, цього тижня Швейцарія приєдналася до десятого санкційного пакету Євросоюзу. Це важливо, коли держави, що є нейтральними у військово-політичному сенсі, все ж займають чітку моральну позицію до російського терору, до руйнації Росією глобального порядку, заснованого на правилах. Лише в єдності можемо зберегти мир як основу міжнародних відносин, і я дякую Швейцарії за відповідні рішення. Говорив сьогодні з Президентом Франції Еммануелем Макроном. Дуже детально, годину. Про ситуацію на фронті, про нашу взаємодію політичну, про те, як ми рухаємося в реалізації української формули миру. Дякую Франції за незмінну підтримку. Загалом тиждень дав низку позитивних новин для України, для нашого захисту й для захисту нормального життя всіх вільних націй. У межах ОБСЄ почалася робота над першим окремим міжнародним звітом, що буде присвячений насильницькій депортації Росією українських дітей та спробам асиміляції наших дітей. Цей злочин Росії – один із найбільш цинічних та антилюдських злочинів нашого часу. Росія скоює його системно й прораховано, на державному рівні. Системною буде й відповідальність за нього. Відповідальність Росії як держави та всіх, хто причетний. Дякую Німеччині за нові кроки в оборонній підтримці, що були зроблені цього тижня. Дякую Хорватії за черговий пакет військової підтримки. Дякую Північній Македонії за рішення щодо гелікоптерів. Словаччині, Словенії. Дякую Канаді за фінансову підтримку, кошти вже надійшли в державний бюджет України. Дякую МВФ за нову програму для України. Програму затверджено. Обсяг – понад 15-ти мільярдів. Це допоможе нам берегти соціальну стабільність. На жаль, ми маємо й новину очевидно абсурдну і деструктивну. Сьогодні держава-терорист почала головувати в Раді Безпеки ООН. Вчора російська армія вбила ще одну українську дитину – пʼятимісячного хлопчика, його звали Данило. З Авдіївки, на Донбасі, разом із батьками. Батьки поранені. Російська артилерія... Один із сотень артилерійських обстрілів, які держава-терорист здійснює щодобово. І при цьому Росія головує в Радбезі ООН. Складно уявити щось таке, що більше доводить повне банкрутство таких інституцій... Немає такої форми терору, який ще не був би здійснений Росією. І не буде такої причини, яка зупинить реформу глобальних інституцій, зокрема Радбезу ООН. Реформу, яка очевидно назріла – щоб держава-терорист і будь-яка інша держава, яка хоче бути терористом, не могла зруйнувати мир. Терористи повинні програти, повинні відповідати за терор, а не головувати будь-де. Слава всім, хто зараз у бою! Я дякую всім, хто допомагає Україні. Хто захищає міжнародний порядок, заснований на правилах! Дякую всім, хто рятує й допомагає рятувати наших людей після поранень від російських обстрілів! Вічна памʼять усім дорослим і дітям, чиї життя забрав терор Росії! Слава Україні!</p>
  <div class="source"><a href="https://www.president.gov.ua/news/sogodni-derzhava-terorist-pochala-golovuvati-v-radbezi-oon-v-82025">https://www.president.gov.ua/news/sogodni-derzhava-terorist-pochala-golovuvati-v-radbezi-oon-v-82025</a></div>
</article>


<article>
  <h2>Рашизм повинен пройти через повну поразку: військову, економічну, політичну, юридичну – звернення Президента України</h2>
  <div class="badges"><span class="chip">UK</span> <span class="chip">2023-04-02</span></div>
  <p>Українці! Українки! Сьогодні російські терористи знову вдарили по Костянтинівці Донецької області. По звичайних житлових кварталах. Шість людей убиті цим російським обстрілом. Три жінки, троє чоловіків. Звичайні люди звичайного містечка на Донбасі. Мої співчуття рідним і близьким загиблих... Ще 11 людей зазнали поранень. Росія застосувала проти Костянтинівки ракети С-300 й систему залпового вогню «Ураган». Сьогодні ж уранці російські терористи вдарили також по Конотопському району Сумської області. Мінометний вогонь. Двоє загиблих. Мої співчуття всім рідним, близьким, всім родинам... Це лише кілька прикладів із десятків ударів за добу. Є лише один шлях зупинити російський терор, повернути безпеку всім нашим містам і громадам – від Сумщини до Донбасу, від Харківщини до Херсонщини, від Київщини до Ялти. І цей шлях – військова перемога України. Жодного іншого шляху немає й не буде. Держава-зло, для якої стало нормою бити ось так з «Ураганів» по житлових будинках, запускати С-300 по містах, обстрілювати звичайні села, людей... Держава-зло має бути розбита. В усіх сенсах цього слова. Рашизм повинен пройти через повну поразку: військову, економічну, політичну, юридичну. Перший пункт – військову. І пройде. Я дякую всім, хто наближає цей час! Дякую нашим воїнам, які бʼються під Авдіївкою, Марʼїнкою, під Бахмутом... Особливо Бахмутом! Там сьогодні особливо гаряче! Під Білогорівкою, під Кремінною та всіма іншими нашими містами, містечками й селами Донбасу! Стійкість кожного – це стійкість усієї України, допомога кожному на позиції поруч – це допомога всій Україні! І особливо відзначу 77-му окрему аеромобільну бригаду, 67-му й 92-гу окремі механізовані бригади, наших десантників «Вісімдесятки», 5-ту окрему штурмову бригаду... Дякую вам, хлопці! Морпіхи 35-ї та 36-ї бригад, артилеристи 55-ї окремої бригади, 64-го й 66-го окремих гарматних дивізіонів 406-ї артилерійської бригади... Дякую вам, воїни! Дякую всім, хто береже Запоріжжя, Херсонщину, напрямок Дніпропетровщини й Харків, Сумщину та Чернігівщину... Усім, хто береже наш кордон. Хто рятує наших людей від поранень, від болю. Обовʼязково й окремо я хочу подякувати всім, хто тренує наших воїнів, бо саме на потужному тренуванні базується успішний бойовий результат. Сьогодні, 2 квітня, ми відзначаємо річницю звільнення нашої Київщини від рашистської армії. 2 квітня з території Київської області втік останній окупант. Буде такий день, коли ми скажемо: останній окупант утік або вбитий на Донеччині, на Луганщині, на Херсонщині й на всьому нашому півдні. Вільним і знову безпечним буде й Крим. Україна поверне все своє. Наступний тиждень буде особливо вагомим для нашого захисту, для нашого руху до перемоги. Вже готуємося до запланованих подій і рішень. Головне зараз – берегти нашу єдність, дбати про наших захисників, захисниць, допомагати одне одному й державі. Слава всім, хто зараз у бою заради України! Слава Україні!</p>
  <div class="source"><a href="https://www.president.gov.ua/news/rashizm-povinen-projti-cherez-povnu-porazku-vijskovu-ekonomi-82037">https://www.president.gov.ua/news/rashizm-povinen-projti-cherez-povnu-porazku-vijskovu-ekonomi-82037</a></div>
</article>


<article>
  <h2>Щодня стаємо міцнішими, щодня наближаємо день, коли держава-терорист відповідатиме – звернення Президента України</h2>
  <div class="badges"><span class="chip">UK</span> <span class="chip">2023-04-03</span></div>
  <p>Бажаю здоровʼя, шановні українці! Підсумки цього насиченого дня. Ставка. Нове виїзне засідання Ставки – перше було в Дніпрі, тепер – у Чернігові. Ключові безпекові питання на передовій, у північних регіонах та на кордоні. Доповіли командувачі напрямків. Цього разу генерали Сирський і Тарнавський доповідали по захищеному звʼязку, а не особисто, із найгарячіших ділянок фронту. Ситуація в Бахмуті, Авдіївці, Марʼїнці та на всій Донеччині. Білогорівка та вся Луганщина. Головком і керівник ГУР МО, голова Державної прикордонної служби, представники Міністерства оборони. Повноцінне засідання. Повноцінна координація. Повноцінна підготовка наших активних дій заради звільнення українських земель. У Чернігівській області сьогодні від ранку було багато різних заходів, переговорів. Одна з найважчих емоційно поїздок. Відвідали Ягідне – звичайне невеличке село нашої Чернігівщини, яке російські звірі перетворили минулого року на один із найбільших світових прикладів знущання з людей. Російські солдати зробили в школі в Ягідному командний пункт, а у підвал школи загнали всіх жителів села. Просто як живий щит. З третього до 30 березня минулого року у підвалі цієї школи окупанти утримували понад три сотні людей... Звичайна сільська школа, підвал – менш як двісті метрів. Люди старшого віку й зовсім малі діти, жінки й чоловіки... Найстаршій жінці було 93 роки, наймолодшій дитині – менш як півроку. Ось цей підвал, цей концентраційний табір у Ягідному, як і всі інші злочини Росії проти людей і людяності, ніколи державі-злу не пробачимо. І не лише ми. У Кремля не вийде прикритися кріслом у Радбезі ООН, газовими трубами чи будь-чим іще. Законна й справедлива відповідальність за кожен скоєний на українській землі російський злочин неодмінно буде. У трибуналі, у Міжнародному кримінальному суді, в українських судах. Я дякую гостям України, які зі мною відвідали Чернігівщину, які побачили цю концентрацію російського зла в нашому Ягідному. Дякую віце-канцлеру Німеччини Роберту Габеку й Генсеку Ради Європи Марії Пейчинович-Бурич. Дякую й за переговори – змістовні, правильні. Дякую гендиректору ЮНЕСКО Одрі Азулє за її увагу до України, за сьогоднішні зустрічі в Україні. Готуємо для історичного центру Чернігова статус Світової спадщини ЮНЕСКО. Такий самий статус, який нещодавно здобуто для історичного центру нашої Одеси. Як і завжди, особливою честю було відвідати наших воїнів у шпиталі, які відновлюються після бойових поранень. Подякувати за все, що вони роблять для України, подякувати їм за віру в Україну, яку наші люди захищають, ризикуючи найціннішим – своїм життям. Вручив Чернігову відзнаку міста-героя, міста героїв. Чернігів бачив різних окупантів, різне зло... Захиститися від цього російського зла – чи не найважливіше в нашій історії. Нагородив наших воїнів, які відзначились у захисті держави. І дуже важливо – подякував усім, хто забезпечує відбудову нашої Чернігівщини. Усе, що ворог зруйнував, ми відновимо. Україна ніколи не буде країною руїн, хоч би як про це мріяли в Кремлі. Їхні мрії не збуваються. Вже тут, у Києві, після повернення зустрівся з делегацією американських конгресменів. Подякував за незмінно потужну допомогу Америки – усіх, від Президента Байдена й команди Білого дому до обох палат Конгресу та всієї системи американської сили. Говорили, звичайно, про активні дії України. Звичайно, про нашу спільну перемогу. Зустрівся і з Майком Помпео, екс-очільником Держдепу США. Дякую всім, хто допомагає нам захищати свободу! Дякую сьогодні особливо Данії та Норвегії за ініціативу урядів щодо передачі нашим воїнам додаткової партії артилерійських снарядів. Це дуже вчасно й корисно. Щодня стаємо міцнішими. Щодня наближаємо день, коли держава-терорист відповідатиме. Слава всім, хто зараз у бою заради України! Вічна й світла памʼять усім, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/shodnya-stayemo-micnishimi-shodnya-nablizhayemo-den-koli-der-82073">https://www.president.gov.ua/news/shodnya-stayemo-micnishimi-shodnya-nablizhayemo-den-koli-der-82073</a></div>
</article>


<article>
  <h2>Ворог свободи має програти, ось чому ми звертаємося по підтримку до Сполучених Штатів – виступ Президента України на зустрічі з членами Національної асоціації губернаторів США</h2>
  <div class="badges"><span class="chip">UK</span> <span class="chip">2023-04-04</span></div>
  <p>Дуже дякую за цю можливість! Пані та панове! Посол! Шановні представники всієї Америки – від східного узбережжя до західного. Усі міста й громади Сполучених Штатів фактично представлені на цій зустрічі, і це честь для мене – звертатися до вас. Щойно я завершив поїздки до тих регіонів нашої країни, які звільнені від російської армії або межують із зоною боїв. Усе це – колосальна територія. Лінія активних бойових дій в Україні зараз – понад 1200 кілометрів. Це як із Вашингтона, D.C., до Чикаго й назад! Фронт загалом – іще більший. Мільйони людей живуть у містах і селах, звідки ми або вже вигнали російський прапор, або готуємося вигнати. Вдумайтесь у цю кількість: майже 1900 міст і сіл нашої країни потребують відбудови. Школи й церкви, житлові будинки й підприємства, транспорт та електростанції... Усі ви добре знаєте, що таке після руйнівного торнадо відновити умови для життя. Ви це робите! Ми це робимо! Але після ударів людської стихії, людського зла, а не природного катаклізму. Відновлення України буде найбільшим у Європі економічним проектом за життя кількох поколінь. І я вірю, що Америка буде з нами в цій відбудові! Ваші компанії, ваші робочі місця... Так само, як ви зараз із нами в обороні. Пані та панове! Кому, як не вам, губернаторам штатів, знати, що насправді стоїть за словами «відбудова» й «оборона». Цю війну Росія розв’язала не так проти нашої країни, як проти свободи у Європі та світі загалом. І коли запитують, чому Америка має допомагати Україні та інвестувати в нашу оборону, я відповідаю: просто погляньте на реальність. Мільйони українських сімей розірвані війною, мільйони змушені шукати в інших країнах захисту від російського терору. Сотні українських міст і сіл спалені російською артилерією, ракетами, авіацією та іранськими дронами, які використовує Росія. Було місто Вугледар. 15 тисяч жителів. Агресор його спалив. Маріуполь. Більш як 400 тисяч жителів. Росія залишила від нього самі лише руїни. Тисячі полів заміновані. Значна частина нашої економіки розбита. Сотні й сотні тисяч людей силою депортовані в Росію... Це те, що принесла держава-зло Україні. А якщо все це буде ширитися далі Європою? Містами й землями ваших союзників... Тих, щодо кого ви маєте священний обов’язок захисту. Скільки тоді це буде коштувати Америці? Кремль мріє принизити Америку, Європу, увесь вільний світ... Кремль мріє розколоти НАТО, спровокувати конфлікт, який поставить вашу націю перед вибором: воювати чи ні. Саме Україна зараз є вашою надійною останньою межею, вашим надійним кордоном... Завдяки українській міцності зокрема вашому народу не доведеться робити цей вибір – вибір щодо ваших чоловіків і жінок, хоробрих воїнів, чиї життя були б покладені на вівтар захисту найціннішого – свободи. 1200 кілометрів боїв в Україні. А скільки плюс до цього може бути ще у Європі? Україна здатна не допустити розширення війни. Здатна перемогти Росію на нашій землі. Ворог свободи повинен програти швидко й надійно там, куди зайшов зі злочинною та неспровокованою агресивною війною. Ось чому ми звертаємося по підтримку до США, по зброю й по фінанси. Вистоїть Україна – вистоїть ваш мир, ваші союзники й партнери. І я хочу подякувати всім американцям – кожному й кожній, лідерам і звичайним людям, які бачать цю реальність, які знають, як важливо захистити свободу зараз, які підтримують Україну. Ми вдячні Президенту Байдену, обом партіям і палатам Конгресу та кожному штату, який так чи інакше залучений зараз до захисту свободи. Вдячні тим, хто готовий працювати разом із нами у відбудові. Дякую всім вам. Дякую Арканзасу та всім працівникам оборонної індустрії штату за чудові системи «Хаймарс», які реально змінюють перебіг бойових дій і змушують російську армію до глухої оборони. Дякую Алабамі та всім працівникам підприємств штату, які виробляють, зокрема, протитанкові системи «Джавелін», що врятували життя тисячам і тисячам українських воїнів. Дякую Аризоні та Оклахомі, де тренувалися наші військові, зокрема для роботи на «Петріотах». Дякую кожному американському штату, який залучений до виробництва «Петріотів». «Гарпуни» та «Стінгери», «Насамси» та «Бредлі», інші системи й продукти (не лише безпекові), послуги та рішення, які наближають українську перемогу, дають українцям стабільність життя попри війну, – це ваше виробництво, ваших штатів і людей. Техас і Невада, Меріленд і Каліфорнія, Індіана й Орегон, штати Вашингтон і Нью-Йорк і багато інших... Кожен зі штатів уже має досвід допомоги нам. Не лише обороні, а й людям, зокрема у лікуванні та реабілітації солдатів і цивільних – дорослих і українських дітей, які були поранені російськими терористичними ударами й вибухами мін. Сотні й сотні американських компаній, банків і виробництв уже ведуть бізнес з Україною. Тисячі компаній прийдуть у проект нашої відбудови. З Пенсильванії та Мічигану, Нью-Джерсі та Вірджинії, Міссурі та Джорджії, Коннектикуту й Колорадо... Знаю, що окремі штати ведуть переговори про особливу співпрацю. Те, що стосується відновлення. Огайо й наша Харківська область, Іллінойс і наша Київська область, Міннесота й наша Чернігівська область. Маємо розширювати такий напрямок двосторонньої співпраці – від штату до області, від міста до міста. Те, що потужно доповнить міждержавну роботу. Саме з Україною Америка має змогу захистити свої цінності, що збігаються з нашими. Також наша співпраця створює нове зростання для нашої й вашої безпеки, для нашої й вашої економіки, для робочих місць в обох наших країнах. Головне – не програти час, не програти шанс, який маємо. Діяти зараз, допомагати зараз. Українці роблять так, щоб американцям не довелося воювати. І ми спільно здобуваємо нову міцність для наших держав. І я впевнений: завжди будемо успішними. Дякую за увагу! Дякую тобі, Америко, за саме таку допомогу, яка дає змогу перемагати! Запрошую вас, хто ще не був в Україні, відвідати нашу країну й побачити, що захист нашого дому, наших людей – це захист нашої спільної мрії про свободу й гідність для кожної людини. До речі, пан губернатор Мерфі, який у лютому відвідував Львівську область, може підтвердити: ми – гостинний народ і завжди раді гостям, які відвідують нас із відкритим серцем. Слава Сполученим Штатам! Слава Україні!</p>
  <div class="source"><a href="https://www.president.gov.ua/news/vorog-svobodi-maye-prograti-os-chomu-mi-zvertayemosya-po-pid-82085">https://www.president.gov.ua/news/vorog-svobodi-maye-prograti-os-chomu-mi-zvertayemosya-po-pid-82085</a></div>
</article>


<article>
  <h2>Російська агресія доводить: лише колективні превентивні гарантії безпеки можуть бути надійними – звернення Президента України</h2>
  <div class="badges"><span class="chip">UK</span> <span class="chip">2023-04-04</span></div>
  <p>Бажаю здоровʼя, шановні українці! Щойно звернувся до парламенту Чилі – ще однієї країни, яка почула Україну, почула те, чого ми прагнемо. Не важливо, яка відстань між нашими народами. Ми однаково цінуємо життя й захищаємо міжнародний порядок. Маємо позбавити рашизм навіть надії на підтримку в Латинській Америці. Звернувся й до губернаторів штатів США – це вперше таке особливе звернення саме до обраних громадянами представників кожного штату. Подякував їм за підтримку, підкреслив, як ми разом з Америкою можемо не лише перемогти у битві, що триває, а й довести, що свобода й співпраця завжди відновлюють нормальне життя після ударів агресії. Провів сьогодні й кілька міжнародних розмов, розмов із нашими партнерами. Подякував Канаді та особисто пану Премʼєр-міністру Трюдо за незмінну підтримку. За черговий її прояв – фінансову допомогу обсягом 2 мільярди 400 мільйонів канадських доларів, які наш бюджет уже отримав. Докладно обговорили ситуацію на полі бою й безпекові потреби нашої держави. Щоб швидше відкинути ворога з нашої землі й тим самим швидше завершити цю війну, ми маємо ще більше мобілізувати світ, наших партнерів, усі народи, які не погоджуються з тим хаосом, який російська агресія несе світові. Говорив з Урсулою фон дер Ляєн, пані Президенткою Єврокомісії. Наші кроки у євроінтеграції, наші спільні заходи, які готуємо... Новий санкційний пакет Євросоюзу, який неодмінно має продовжити лінію тиску на Росію, тиску, щоб зменшити її терористичний потенціал, її загрозу. Сьогодні, до речі, відбулась історична подія для нашого регіону, для всієї Європи, всієї євроатлантичної спільноти. Фінляндія стає 31-м членом НАТО. Альянс міцнішає на східному фланзі. Я вітаю весь народ Фінляндії та особисто пана Президента. З надійною гарантією безпеки – колективною гарантією. Російська агресія однозначно доводить: лише колективні гарантії, лише превентивні гарантії можуть бути надійними. Саме про це ми завжди й говорили. Говорили й про швидкість – швидкість безпекових рішень має значення. Зараз бачимо, якою може бути швидкість процедур. До речі, саміт НАТО цього року у Вільнюсі заслуговує бути достатньо амбітним. Що амбітніший той, хто береже свободу, то менше можливостей для агресії в того, хто хоче зла. Буде день, коли й для нашої країни безпека буде гарантована. Постійно на звʼязку із нашими командувачами, які протистоять державі-злу на полі бою. Сьогодні відбувся спеціальний формат нашої військової наради. Генерал Сирський – щодо Бахмута, Головком, керівник ГУР – щодо загальної воєнної ситуації. Міністерство оборони – щодо постачання боєприпасів та всього іншого за потребами наших захисників. Рішення вже виконуються. Увесь день готуємось і до міжнародних заходів, що заплановані на цей тиждень. Вони важливі, сміливі, амбітні. Як це є правилом для України. Тримаємо під контролем і внутрішню ситуацію, зокрема щодо духовної незалежності. Її теж гарантуємо. Зламати Україну – ані ззовні, ані зсередини – ні в кого не вийде. Я дякую всім, хто в бою заради України! Авдіївка й Бахмут, Марʼїнка та Красногорівка, кожен гарячий напрямок... Я дякую вам, воїни! Дякую всім, хто допомагає Україні! Окремо відзначу сьогодні два рішення. США надають пакет оборонної підтримки на 2 мільярди 600 мільйонів доларів. Боєприпаси для HIMARS, для ППО, для артилерії – те, що треба. Дякую, пане Президенте Байдене, дякую, Конгресе, дякую кожному американцю! І друге рішення. Сьогодні подовжено роботу Незалежної міжнародної комісії ООН, що розслідує російські злочини проти українців. Кожен такий міжнародно-правовий крок наближає рашистів до неминучої, справедливої відповідальності. Слава Україні!</p>
  <div class="source"><a href="https://www.president.gov.ua/news/rosijska-agresiya-dovodit-lishe-kolektivni-preventivni-garan-82089">https://www.president.gov.ua/news/rosijska-agresiya-dovodit-lishe-kolektivni-preventivni-garan-82089</a></div>
</article>


<article>
  <h2>Не можуть бути нормою такі війни, як зараз веде Росія проти України – виступ Президента на спільному засіданні Сенату й Палати депутатів Національного конгресу Чилі</h2>
  <div class="badges"><span class="chip">UK</span> <span class="chip">2023-04-04</span></div>
  <p>Пане голово Сенату, пане голово Палати депутатів! Вдячний вам за ваші слова, за таке добре привітання. Я бачу наш прапор у вас. Дякую вам за повагу до нашого прапора, нашого гімну, до моєї держави! Пані та панове! Шановні члени Національного конгресу Чилі, шановні представники й представниці дипломатичного корпусу, шановні журналісти! Чилійський народе! Дозвольте мені розпочати моє звернення з однієї історії. З історії про місце, у якому діти малювали. Звичайні діти, але незвичайні малюнки. На стінах. У школі. У підвалі. У селі Ягідному в нашій Чернігівській області, де російські солдати перетворили звичайну сільську школу на концентраційний табір. Вони зігнали туди всіх жителів села. Усіх! У підвал. Дітей і дорослих. Зовсім літніх людей. Жінок і чоловіків. Менш як 200 квадратних метрів на понад 360 людей. Можливо, ви ще не чули про це місце. Але я хочу розказати вам про нього. Розказати про стіни цього підвалу в Ягідному, на яких діти малювали те, що малюють будь-які діти в будь-якій країні: друзів, рідних, своє життя, свої мрії, футболістів, інших своїх героїв. Діти намагалися писати рядки нашого гімну, який щойно тут у вас звучав, рядки гімну на стінах... А дорослі вели підрахунок. Теж на стінах. Скільки днів минуло у тому підвалі й скільки людей загинуло, не витримавши таких умов. Їхні прізвища й досі на тих стінах. Я вчора був там, я все це бачив. Від третього до 30 березня минулого року проіснував концтабір у Ягідному. На початку людей іще випускали на вулицю. По одному. Інколи. Хоча б у туалет. А потім їх і цього позбавили. Жодної хвилини сонця й неба. Темрява підвалу, тиснява, пил і відро замість туалету. Ми точно знаємо про десятьох загиблих там. Люди просто не витримували. Знаємо й про тих, кого розстріляли потім у селі, хто зник безвісти. І я не хочу говорити публічно зараз про те, що окупанти почали робити, коли люди сказали, що загиблих треба поховати. Це було пекло на землі. Пекло, яке прийшло в Україну з російською армією. Можливо, десь на вашому континенті, у якихось країнах іще залишилися позитивні чи ностальгічні спогади про період відносин із Радянським Союзом чи про ту Росію, якою вона прикидалася після 1991 року. Але зараз ось цей концтабір у Ягідному характеризує, з ким ми маємо справу. Навіщо було потрібне таке знущання з людей? Що може бути мотивом, щоб тримати три тижні все село в нелюдських умовах у підвалі? Це фашизм ХХІ століття. Він так діє. Це диктатура. Вона таке робить. І коли ми звертаємося до партнерів по зброю, ми звертаємося виключно по захист. І майже 1900 українських міст і сіл нашим воїнам вдалося звільнити від російської окупації. Ягідне – серед них. Багато сіл, містечок і міст пережили ще гірші знущання. Вони просто спалені. Уявіть колись міцне село, наприклад, Посад-Покровське Херсонської області України, у якому жило понад 2 тисячі людей, а тепер майже всі будинки розбиті. Якщо бути точним, 96% пошкоджень обстрілами. Ось це прийшла Росія! Уявіть, коли в одній тільки області ще 50 таких майже повністю розбитих війною сіл. Уявіть місто, яке десятиліттями славилося своєю промисловістю, своїм морським портом. А зараз місто мертве. Убите Росією. Це наш Маріуполь. Уявіть одну з найбільших українських цінностей, одну з найбільших людських цінностей – родючі поля, які століттями забезпечували добробут. На півдні нашої країни, на сході також. Поля, які зараз забруднені російськими мінами. Нерідко російські ракети, що не розірвалися, від систем залпового вогню стирчать із цієї землі, нагадуючи про те, що агресії однієї держави проти іншої не може бути жодного виправдання. Пані та панове! Чилійський народе! Ще майже 1900 українських міст і сіл ми повинні звільнити від російського зла! Саме для цього ми створили коаліцію країн, що допомагають Україні боронити нашу національну незалежність і життя наших людей. Саме для цього я запропонував ще минулої осені формулу миру – десять пунктів, які здатні повернути Україні безпеку, а всій Європі та всьому світу – стабільність, порушену російським фашизмом. Саме для цього ми звертаємося по підтримку до вас – до чилійського народу. Життя всюди має однакову цінність. Найвищу цінність. Немає нічого, що могло б виправдати знищення життя мирних людей, приниження мирних людей, підкорення вільних народів та розбійні напади на інші держави заради прибутку. Я вдячний вам, Республіко Чилі, за принципове засудження російської агресії, за підтримку відповідних резолюцій Генасамблеї ООН. Я вдячний пану Президенту Чилі, пану Боричу, за досягнуті дуже важливі домовленості про участь вашої держави в гуманітарному розмінуванні нашої країни, нашої землі. Це те, чого потребують 174 тисячі квадратних кілометрів нашої території, що забруднені російськими мінами. Ми формуємо глобальну коаліцію, щоб виконати це та інші подібні завдання. І я впевнений, що ми їх виконаємо. Всюди у світі не може бути нормою спалення міст і сіл. Не можуть бути нормою катівні, якими хтось хоче тримати в покорі людей. Не можуть бути нормою концентраційні чи фільтраційні табори, куди зганяють людей і де люди гинуть. Не можуть бути нормами такі війни, як зараз веде Росія проти України. А отже, й сама Росія, якою вона стала, не може й не буде нормою. Це держава-фашист. Держава-терорист. Держава-зло. Держава, що заслуговує на законне й справедливе ставлення світу – ставлення як до злочинця. Чилійський народе! Україна запрошує вас приєднатися до наших миротворчих зусиль. Ваш голос в ООН на підтримку відновлення безпеки й територіальної цілісності України – завжди, завжди дуже важливий. Ваша участь у реалізації пунктів нашої формули миру – а це може бути не лише гуманітарне розмінування – точно додасть сили міжнародному порядку, заснованому на правилах. Я запрошую вас підтримувати наші зусилля для продовольчої безпеки світу. Це те, що залежить від спільних дій усіх країн! Через те що гігантські площі нашої землі забруднені мінами чи перебувають у зоні обстрілів, через те що Росія блокує наші порти й морські перевезення в Чорному морі, ринок продовольства дестабілізований. Частину постачання нам вдалося розблокувати. Але світ потребує більшого. Просто щоб обсяги на ринку й ціни на їжу на всіх континентах були стабільними. Ви можете бути лідером стабілізаційних зусиль від вашого континенту! Будь ласка, підтримуйте зусилля Міжнародного кримінального суду, який нещодавно видав ордер на арешт російського диктатора у справі щодо насильницької депортації українських дітей у Росію та спроби знищення їхньої ідентичності шляхом асиміляції та незаконного усиновлення. При живих рідних! Немає такого злочину, який би ще не скоїла Росія, ведучи цю війну. І немає такого народу, який міг би залишитися байдужим чи нейтральним до такого зла. Бо ми всі – люди. Ми всі хочемо, щоб діти наших народів були щасливі, у безпеці. Вчилися й раділи життю, а не малювали на стінах у неволі, у підвалах і таборах. Я дякую вам за увагу! Дякую вам за підтримку! Хай диктатура завжди програє, а життя – завжди перемагає! Дякую! Слава Україні!</p>
  <div class="source"><a href="https://www.president.gov.ua/news/ne-mozhut-buti-normoyu-taki-vijni-yak-zaraz-vede-rosiya-prot-82093">https://www.president.gov.ua/news/ne-mozhut-buti-normoyu-taki-vijni-yak-zaraz-vede-rosiya-prot-82093</a></div>
</article>


<article>
  <h2>Росії не виграти у Європи, коли українець і поляк стоять пліч-о-пліч – виступ Президента України перед депутатами обох палат Національних зборів, представниками громадськості України та Польщі</h2>
  <div class="badges"><span class="chip">UK</span> <span class="chip">2023-04-05</span></div>
  <p>Вітаю, Варшаво! Вітаю, Польще! Великий польський народе! Великий український народе! Пліч-о-пліч тут, об’єднані на цій площі духом свободи, величною історією та славетною перемогою, яку разом наближаємо! Ми знаємо одне одного, українці й поляки, і знаємо дуже давно. І зараз у серці польської столиці українські серця звертаються до кожного з польських сердець. Це честь для мене – бути тут. Я промовляю до вас словами вдячності й сили. Вдячності, бо немає більше таких моментів, коли б ми були порізно, коли ми були б не об’єднані. Українські й польські серця бʼються за одну свободу, за обопільну незалежність наших держав, за нашу рідну Європу – наш спільний дім, і ми переможемо! Немає більше такої сили, яка переважила б українське й польське братерство. А завдяки цьому справдяться слова: «Що у нас сила чужа взяла, шаблею відберемо». Запануєм, браття, й ми усюди у своїй сторонці. Щоразу, коли український прапор повертається на абсолютно законне місце на українській землі, а російський окупант утікає, міцнішає й польський прапор. Жовто-сині й біло-червоні – ці чотири кольори міцніші за ворожий триколор. Кожен успішний бій українських героїв за нашу незалежну державу додає захисту й польській незалежності. Польські «Краби» й «Перуни» в руках українців, які повертають нашим людям свободу, додають міцності і вашій свободі. Ось що означає наше вміння, українців і поляків, будувати нашу переможну історію пліч-о-пліч. І я вдячний за це братерство кожному поляку! Уклін тобі, Польще! Оплески тобі, польський народе! Вдячний тобі, друже Анджею, пане Президенте. Твоїй дружині Агаті. Для мене честь – бути тут сьогодні разом із моєю дружиною. Тобі, дорогий Матеуше, пане Прем’єр-міністре. Дякую вам, пані маршалек і пане маршалку. Усім польським лідерам тут, у Варшаві, і всюди у гмінах та людям Польщі, які знають, що означає для вашої свободи наша свобода. Я вдячний усім вам, хто зараз на цій площі й хто чує мене по всій Польщі! Сьогодні я був на площі Маршалка Пілсудського, поруч із цим місцем, там, де 79-го року прозвучали слова великої людини й великого поляка Івана Павла ІІ. Звертаючись до Бога, він сказав: «Нехай зійде Твій Дух і оновить лице землі! Цієї землі!» Сьогодні очевидно, наскільки щедрим був Господь, коли почув ці слова. Вільна Польща постала й ніколи не впаде. Вільна Україна постала й ніколи не впаде. Та чужа влада, що хотіла контролювати наші народи й не розуміла, чого ми прагнемо, просто розсипалася. А ми – ми стоїмо разом! Пліч-о-пліч. Україна і Польща, і Європа, і вільний світ. Стоїмо й коли знову кинуто повномасштабні сили агресії проти нашої свободи. Що ж, впаде і цей режим, що пішов війною проти нас. Він приніс могили Україні, щоб потім принести могили знову і Польщі, і всім нашим братам і сестрам вільної Європи. А ми боремось. Пліч-о-пліч! Він приніс депортації українцям, щоб знову депортувати й інших, чия свобода дихає на землях, які Росія збирається вкрасти. А ми захищаємося. Пліч-о-пліч! Ворог хотів поховати нашу з вами незалежність і розчинити в російському просторі наші національні культури. А ми стоїмо міцно! Ми з вами, українці й поляки, разом, пліч-о-пліч повернемо все це зло епітафією російському імперіалізму. Ми з тобою, Польще, пліч-о-пліч утвердимо свободу у Європі назавжди. Тиранія програє в історії, коли програє в Україні. Москва не вбиватиме, а Петербург не ділитиме. Більше ніколи. На цій славетній площі й на будь-якій іншій польській площі так само, як і на всіх українських майданах, більше ніколи не буде Росії – після нашої перемоги. Чи багато ще треба кроків до неї? Ні. Треба лише не зупинятися в солідарності. Коли битва вимагає артилерії, її варто надати. Коли перемога потребує танків, їхній гуркіт має зазвучати на передовій. Коли незалежність потребує повітря, не треба звертати уваги, як відреагують у Росії на літаки в нас, не варто гадати, яке число матиме безпечніший вигляд поруч із літерою F – 16 чи якесь інше. Варто діяти! Діяти так само, як ваше лідерство проявило себе в танковій коаліції. Вірю, що проявиться і в авіаційній коаліції. Бо це ж битва за свободу, і в ній неможливо виграти частково. Коли у Варшаві нещодавно виступав наш із вами союзник, потужний союзник свободи – Президент Байден, він сказав: «Немає солодшого слова, ніж «свобода». Немає шляхетнішої мети, ніж свобода. Немає вищого прагнення, ніж свобода». Ми, українці й поляки, це добре знаємо. Тому й немає такого питання між нами, яке ми не розв’яжемо, щоб посилити наш спільний захист. Тому й цей мій візит, переговори тут у Варшаві стали ще одним кроком до перемоги. І я дякую за рішення погоджені сьогодні! За потужний оборонний пакет. Дякую за життя, які ми спільно з вами рятуємо нашою солідарністю! Дорогий польський народе! Я певен, ти знаєш, що солідарність охоплює зараз значно більше, ніж долю наших двох народів. Коли ми з вами вільні – це гарантія, що свобода буде міцною в усіх наших країнах-сусідках у Євросоюзі. Румунія й Словаччина, Литва та інші країни Балтії... Всі сильніші, коли ми вільні. Коли ми вільні – це гарантія, що свобода вистоїть у Молдові, не полишить Грузії та прийде, обов’язково прийде в Білорусь. Що більше свободи буде у нас із вами, навколо нас, то більше гарантій буде й у справедливості. У того, що наш спільний ворог відповідатиме. Справедливо відповідатиме за Биківню та Бучу, за Катинь і Смоленськ. Відповідатиме до кінця свого життя тут, на землі, і навіки – перед Богом. Справедливість – це буде історичний здобуток наших поколінь, і шлях прокладається так само нашим братерством. Українцями й поляками, що йдуть пліч-о-пліч. Брати й сестри поляки! Ще кілька поколінь тому усе те, на чому зараз базується наша сила, було лише завданням. Єжи Ґедройць учив, що «немає незалежної Польщі без незалежної України». Це вивчено. І я продовжив би. Не виграти Росії у Європи, коли українець і поляк стоять пліч-о-пліч. Це вивчимо. І так само, як ми із тобою, Польще, стоїмо разом у цій війні, будемо насолоджуватися й миром. Разом! Пліч-о-пліч в усьому. Разом у Європейському Союзі, разом у НАТО. Це продовження нашої долі вільних народів! Історичне порозуміння між нашими народами маємо підкріплювати всім. Усім! Усе, що маємо вирішити для інтересів і спокою наших суспільств, повинні вирішити. Від співпраці військової й політичної, економічної та енергетичної до кропіткої роботи істориків. Коли приймаємо, що людське життя – найвища цінність, ми вшановуємо памʼять і гідність кожної людини. Усіх, хто жив перед нами. Усіх, хто потребує поваги. І тут не повинно бути жодних заборон. Саме наша з вами обопільна й абсолютна повага нестиме світові українську й польську культури. Завжди нестиме! Бо ми назавжди врятувалися нашою єдністю, нашою рішучістю. Дорогий Жешуве! Я дякую тобі за те, що ти став першим містом-рятівником для України! Перемишлю! Любліне! Хелме! Дякую вам! Вам, що відкрилися нашим людям у час, коли це було найбільше потрібно! Гданську і Вроцлаве! Катовіце й Білостоку! Кракове й Варшаво! Кожне місто Польщі, яке стало таким гостинним для наших людей! Я дякую вам! Дякую за те, що українські діти в Польщі можуть жити в повазі, а українські дорослі отримали від Польської держави закон, що гарантує їм ті ж права й можливості, що є у ваших людей! Дякую всім волонтерам Польщі – можна гучніше волонтерам? – які допомагають нашим людям тут, на польській землі, та в Україні, навіть ризикуючи своїм життям! Дякую всім, хто тренує українських солдатів на польській землі! І дякую кожному польському серцю, що піднімає свої молитви також і за українців! Дорогі українці, дорогі українки в Польщі! Щодня працюємо для того, щоб вигнати ворога з України, щоб повернути безпеку всім нашим містам і селам, щоб наші люди, які знайшли прихисток в інших країнах, могли повернутися додому. І я дякую всім вам, хто допомагає державі! Дорогі поляки! Усі європейці! Бажаю вам щасливих прийдешніх Великодніх свят! І всім – перемоги життя над агресією, перемоги в боях, що тривають зараз в Україні! Слава всім нашим воїнам, які б’ються за нашу й вашу свободу! Слава Україні! Chwała Polsce!</p>
  <div class="source"><a href="https://www.president.gov.ua/news/rosiyi-ne-vigrati-u-yevropi-koli-ukrayinec-i-polyak-stoyat-p-82125">https://www.president.gov.ua/news/rosiyi-ne-vigrati-u-yevropi-koli-ukrayinec-i-polyak-stoyat-p-82125</a></div>
</article>


<article>
  <h2>Оборона й захист наших людей, підтримка воїнів – це питання номер один на всіх переговорах – звернення Президента України</h2>
  <div class="badges"><span class="chip">UK</span> <span class="chip">2023-04-06</span></div>
  <p>Бажаю здоровʼя, шановні українці! Сьогодні весь день вже в Україні, у Києві, тут, на Банковій. День внутрішніх нарад і підготовки до заходів, які заплановані на найближчі тижні. Провів нараду з головою уряду Шмигалем. Більше щодо поточних питань. Координація державних кроків, рішень. Нарада щодо безпекової ситуації, роботи правоохоронних органів. Наш міжнародний порядок денний – підготовка зустрічей, переговорів, звернень. Як і завжди – був на звʼязку з військовими: усе, що стосується найгарячіших точок передової. Дуже важливо, що зміст візиту в Польщу, робота нашої делегації у Варшаві та у постійній комунікації з польськими партнерами мають бути відчутними для нашого фронту. Оборона й захист наших людей, підтримка нашої стійкості, передусім воїнів, це питання номер один на всіх переговорах і зустрічах. Саме оборона – зброя для України, боєприпаси для України, нові оборонні системи для України. І я дякую Польщі, дякую нашим партнерам за те, що цей візит став справді змістовним. Окремо хочу відзначити зустріч, яка відбулася вже дуже пізно ввечері вчора, майже вночі. Зустріч із мерами польських міст, міст-рятівників для України й українців. Жешув, Перемишль, Люблін і Хелм. Зустрілись ми з ними саме в Хелмі – разом із паном Премʼєр-міністром Польщі Моравецьким. Я подякував усій громаді міст-рятівників, кожному й кожній, хто допомагав українцям, хто реально довів у перші ж дні повномасштабної війни, що між українськими й польськими серцями немає жодних барʼєрів, кордонів, перепон. Україна вміє бути вдячною. Вдячною за таку солідарність – історичну солідарність. Сьогодні, як і завжди, є наші підрозділи, які варто відзначити. Десантники «Вісімдесятки» та бійці 57-ї окремої мотопіхотної бригади... 30-та окрема механізована бригада... Міцність вашого захисту, хлопці, і стійкість – усе це надихає. Надихає потужно. Надихає світ не скидати обертів у підтримці України. Дякую вам, воїни! 35-та й 36-та окремі бригади морської піхоти, воїни 55-ї окремої артилерійської бригади «Запорізька Січ»... Незмінно молодці. Незмінно прагнуть більшого результату. Дякую! Дякую підрозділу спеціального призначення 1-го головного центру ГУР, які воюють у Бахмуті. Молодці, хлопці! Бахмут і Марʼїнка, Авдіївка і весь наш Донбас, наш схід, Запоріжжя й наше Приазовʼя, наша Херсонщина – я дякую всім, хто бʼється за свободу для нашої країни, за свободу для наших людей. Дякую всім, хто неодмінно вижене російську армію з України! Слава нашим воїнам! Слава Україні!</p>
  <div class="source"><a href="https://www.president.gov.ua/news/oborona-j-zahist-nashih-lyudej-pidtrimka-voyiniv-ce-pitannya-82145">https://www.president.gov.ua/news/oborona-j-zahist-nashih-lyudej-pidtrimka-voyiniv-ce-pitannya-82145</a></div>
</article>


<article>
  <h2>Світ має знати: лише тоді повернуться в міжнародні відносини повага й порядок, коли у Крим повернеться український прапор – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-07</span></div>
  <p>Бажаю здоровʼя, шановні українці! Сьогодні насичений день. Перше – Ставка. Основна увага – боям за Авдіївку й Бахмут, за Луганщину, за кожен із тих напрямків, де ворог намагається зламати оборону всієї України. І я дякую кожному солдату, сержанту, офіцеру й генералу, які протистоять цьому. Які здобувають Україні стійкість – усій державі – саме там, у боях у найгарячіших точках передової. На Ставці доповідали командувачі напрямків, Головком, розвідка. Окремо – підготовка нових бригад. Постачання боєприпасів і зброї у війська. Друге. Апарат РНБО разом з урядом, разом з міністерствами готує новий потужний санкційний список осіб, які працюють на агресію. Вони будуть заблоковані. Третє. Провів тривалу нараду щодо енергетики, питань як стратегічних – розвитку й захисту нашої енергосистеми за будь-яких умов, так і поточних питань – про енергозабезпечення наших людей і українського бізнесу. Четверте. В офіційне життя нашої держави додаємо нову традицію поваги. Сотні тисяч мусульман України й мусульманська спільнота світу – різні держави, різні народи – у період священного Рамадану дотримуються суворого посту. Коли сідає сонце, відбувається іфтар – вечеря. В Україні це шанується всюди, і навіть на передовій, навіть в умовах боїв. Кримськотатарський народ шанує Рамадан... Повага завжди має бути обопільною. Тож від цього року щорічно в Україні за участю Глави держави буде проводитися такий спеціальний захід поваги. І сьогодні вперше – в кримськотатарському культурному центрі. Світ має знати: повернуться в міжнародні відносини повага й порядок лише тоді, коли у Крим повернеться український прапор, коли там буде свобода – так само, як і всюди в Україні. Мав честь нагородити наших воїнів, українських мусульман, які бʼються разом з усіма в силах оборони України. Мав честь розділити іфтар з нашими воїнами, представниками Меджлісу, всією українською мусульманською спільнотою. І хочу подякувати всім у великій мусульманській спільноті світу, хто підтримує наш принцип – принцип про те, що нікому не дозволено агресією руйнувати мир, який усім на землі дарований Богом однаково, який цінує кожен народ так само, як ми в Україні. І пʼяте. Підписав сьогодні кілька указів про відзначення державними нагородами наших воїнів. 771 боєць. Воїни механізованих бригад, штурмових, бригад тероборони, наші зенітники, тактична авіація, артилерія, розвідбати, інженерні бригади, танкісти. Загалом за час повномасштабної війни понад 43,5 тисячі наших захисників і захисниць відзначені державними нагородами. Я дякую всім, хто боронить державу! Слава всім, хто зараз у бою заради України! І вітаю всіх, хто сьогодні святкує Благовіщення! Молимося за перемогу наших воїнів і порятунок усіх наших людей від зла окупації! Слава Україні!</p>
  <div class="source"><a href="https://www.president.gov.ua/news/svit-maye-znati-lishe-todi-povernutsya-v-mizhnarodni-vidnosi-82153">https://www.president.gov.ua/news/svit-maye-znati-lishe-todi-povernutsya-v-mizhnarodni-vidnosi-82153</a></div>
</article>


<article>
  <h2>Приємно завершувати цей тиждень із хорошими результатами для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-08</span></div>
  <p>Бажаю здоровʼя, шановні українці! Приємно завершувати цей тиждень із хорошими результатами для держави – по зброї, по міжнародній підтримці, по розширенню наших звʼязків зі світом, по нашому руху до НАТО. Найбільш вагоме цими днями, звичайно, візит у Польщу, наші домовленості, наші здобутки. Польща виконала все задеклароване по танках: вони вже в Україні, зокрема «Леопарди». Є нові домовленості щодо БМП –більше сотні машин. Щодо бронетранспортерів – «Росомак» – 200 машин. Зараз сто, і сто згодом. Іще самохідні міномети, додаткові ракети, «МіГи»... Маємо, до речі, і важливі домовленості щодо економіки, щодо відбудови України – зокрема, для нашої Харківщини. На рівні перших леді України та Польщі є різні проекти гуманітарні, медичні. Зокрема, це навчання наших медиків комплексній допомозі пацієнтам з опіками й екстреній повітряній евакуації поранених, зокрема в зонах бойових дій. Десятки наших лікарів уже пройшли чи проходять таке навчання. І проект матиме продовження – навчанням із реабілітації, навчанням українських психологів. Тобто в цій боротьбі за життя та свободу ми дійсно пліч-о-пліч із польськими братами й сестрами – в усіх сферах. І я дякую за таку незмінну, різнопланову й масштабну підтримку! Є й новий, уже 35-й оборонний пакет від США. Ракети для «Хаймарсів», ракети для ППО, снаряди для артилерії, для захисту від броньованої техніки й інші важливі елементи підтримки. Дякую тобі, Америко! Німецька підтримка України цього тижня зросла на 200 мільйонів євро інвестицій в нашу державу. Зокрема, це проекти німецьких компаній, які допоможуть нашій економічній, а отже, і соціальній стабільності. Дякую Німеччині! Нідерланди оголосили про пакет обсягом більше ніж 270 мільйонів євро. Це допомога нашому відновленню, гуманітарна, нелетальна підтримка для оборони, а також – і це дуже важливо – підтримка для справедливості. Для збору доказів російських злочинів, для створення Реєстру збитків, завданих російською агресією. Дякую Нідерландам за те, що на всіх напрямах захисту життя ми разом! Данія та Норвегія працюють над спільним пакетом допомоги снарядами для нашої артилерії. Дякую за це! Є нові санкційні рішення від Австралії та Нової Зеландії. Дякую за них! Продовжив звернення до парламентів світу і вперше звернувся до парламенту в Латинській Америці, до парламенту Чилі. Насправді цінності, за які ми всі боремося тут, в Україні, близькі кожному народу, незалежно від того, чи далеко географічно вони від нас. Усі цінують безпеку й захист від терору. Немає такого народу, який би ставився схвально до того, що принесла російська окупація: до російських концтаборів, депортації наших дітей, до зґвалтування жінок, спалення міст... Що більше світ знатиме про російську агресію, то швидше агресор програє, і спокій повернеться. Повернеться не лише Україні – повернеться всім у світі. Я дякую Чилі за підтримку! Дуже важливе рішення ухвалено цього тижня в Литві – щодо головних очікувань від саміту НАТО, який запланований у Вільнюсі. Литовський Сеймас визнав необхідність запросити Україну стати членом НАТО – запросити саме цього року, на саміті у Вільнюсі. Дякую литовському народу, усім литовським політикам за розуміння саме актуальної безпекової ситуації в Європі. Лише разом з Україною Альянс буде гарантувати справжній захист Європі від будь-якого посягання на життя народів – на наявні кордони й міжнародний порядок, заснований на правилах. А ось без України складно уявити міцність. Це рішення литовського Сеймасу матиме продовження найближчими тижнями й місяцями. Уже працюємо над цим. І звичайно, дякую нашим воїнам. Усім! ЗСУ і прикордонники, Нацгвардія і поліція, розвідка і СБУ, Держспецзвʼязок і ДСНС... Усі, хто зараз у бою. Хто захищає наше небо. Хто дає Україні кіберзахист і захищає звʼязок. Усі, хто тримає наш кордон. Хто тренує нові наші бригади. Хто ліквідовує наслідки ударів, хто рятує наших людей від поранень і хто готує вироки для окупантів. Слава всім, хто бʼється заради України! Дякую всім партнерам за потужну допомогу! Слава Україні!</p>
  <div class="source"><a href="https://www.president.gov.ua/news/priyemno-zavershuvati-cej-tizhden-iz-horoshimi-rezultatami-d-82169">https://www.president.gov.ua/news/priyemno-zavershuvati-cej-tizhden-iz-horoshimi-rezultatami-d-82169</a></div>
</article>


<article>
  <h2>Маємо бути впевнені, що зло програє, маємо наближати програш зла, і ми – наближаємо – звернення Президента України</h2>
  <div class="badges"><span class="chip">UK</span> <span class="chip">2023-04-09</span></div>
  <p>Українці! Українки! Цієї ночі російська армія обстріляла Запоріжжя. Ракетами С-300. Влучання – в будинок, житловий будинок. Троє людей були у ньому. Чоловік, жінка і дитина – дівчинка, її звали Ірина, цьогоріч їй би виповнилось 11 років. Вона загинула. Чоловік теж. Мої співчуття... Жінка – у важкому стані, в лікарні, їй надається допомога. Так держава-терорист проводить цю Вербну неділю. Так Росія ставить себе у ще більшу ізоляцію від світу, від людства. Кожне світле християнське свято вчить нас, що ми можемо не знати – як, але маємо бути впевнені, що зло – програє. Маємо вірити. І ми – віримо. Маємо наближати програш зла. І ми – наближаємо. І світ – разом із нами. Щомісяця, щотижня додається підтримка, збільшується коло тих, хто нас підтримує, хто підтримує нашу сміливість і нашу віру в життя. Я дякую кожному у світі, хто разом з Україною зараз, хто дієво з нами. Я дякую всім нашим людям, хто ліквідовує наслідки російських обстрілів та допомагає тим, хто постраждав від терору. У Запоріжжі, на Харківщині, Чернігівщині, Сумщині, Дніпропетровщині, Херсонщині, на Донбасі. Я дякую кожному рятувальнику й лікарю, усім медичним сестрам і братам, кожному саперу, кожному поліцейському... Усім представникам місцевої влади у містах і селах, хто допомагає людям. Та – волонтерам. І звичайно, хочу подякувати воїнам! Усім, хто зараз у бою. Усім, хто стримує російське зло. Усім, хто знищує окупантів – у бою і в їхньому тилу. Готуємось до активного нового тижня, зокрема в нашій міжнародній роботі – щоб посилити оборону, посилити наших воїнів. А за підсумками цього тижня хочу особливо відзначити – морпіхів 35-ї і 36-ї окремих бригад, бійців 55-ї артилерійської бригади... Воюють на Донеччині. Результативно. Дякую вам, хлопці! За активні штурмові дії в Бахмуті та на Бахмутському напрямку – дякую воїнам штурмової роти 783-го полку Державної спеціальної служби транспорту, воїнам 5-ї окремої штурмової бригади та 80-ї окремої десантно-штурмової бригади... Молодці, хлопці! Словʼянський напрямок – 30-та окрема механізована бригада... Теж активні штурмові дії. Дякую вам, хлопці! За стійкість і рішучість – дякую воїнам 66-ї окремої механізованої бригади та 95-ї бригади ДШВ –Лиманський напрямок. Дякую підрозділам розвідки, які бʼються у найгарячіших точках передової! Прикордонники Луганського і Краматорського загонів, зведені підрозділи Львівського, Донецького, Могилів-Подільського та Білгород-Дністровського загонів... Дякую вам, хлопці! Спецпризначенці, 50-й полк Нацгвардії... Дякую! Запорізький напрямок – окремо відзначу бійців 39-го зенітного ракетного полку. Молодці, хлопці! Влучність – це головне. І дякую всім бійцям ППО та Повітряних сил, які надійно бережуть наше небо! Слава всім українським героям! Кожному і кожній, хто зараз у бою! Кожному і кожній, хто зараз на бойових постах і завданнях! Вічна і світла пам’ять усім, хто віддав своє життя, захищаючи життя України і українців! Хай Вербна неділя наступного року пройде в мирі та свободі для всіх наших людей! Хай щирі молитви про мир усіх, хто сьогодні святкує Великдень, будуть почуті! Слава Україні!</p>
  <div class="source"><a href="https://www.president.gov.ua/news/mayemo-buti-vpevneni-sho-zlo-prograye-mayemo-nablizhati-prog-82173">https://www.president.gov.ua/news/mayemo-buti-vpevneni-sho-zlo-prograye-mayemo-nablizhati-prog-82173</a></div>
</article>


<article>
  <h2>Ми зараз на такому етапі війни, коли важливо не втрачати відчуття шляху, яким маємо пройти – звернення Президента України</h2>
  <div class="badges"><span class="chip">UK</span> <span class="chip">2023-04-11</span></div>
  <p>Бажаю здоровʼя, шановні українці! Провів сьогодні чергове засідання Ставки. Передусім розглянули бойову ситуацію. Те, що вдається на основних напрямках, на тяжких напрямках, таких як Бахмут і Авдіївка, Донеччина загалом, таких як Кремінна й Луганщина загалом. Розглянули на Ставці й те, що тільки має вдатися. Те, над чим працюємо. Були доповіді генерала Сирського, генерала Тарнавського, Головкома, ГУР. Генштаб і міністр внутрішніх справ доповіли щодо комплектації нових підрозділів наших сил оборони – нових бригад. Керівник СБУ генерал Малюк зробив доповідь щодо своєї частини – щодо того, що стосується нашої внутрішньої стійкості, захисту від внутрішнього ворога та протидії колаборантам. Ми зараз на такому етапі війни, коли важливо й нашому суспільству, і партнерам не втрачати відчуття шляху, яким маємо пройти. Саме шляху. Шляху, який попереду. Порівняно з минулим роком у багатьох місцях зараз тихіше. Але це не означає, що можна десь там ігнорувати війну чи бути менш сконцентрованими на допомозі державі. Нам вдалося зробити багато разом із партнерами для захисту людей, України, всієї Європи. Але це не означає, що зараз час спочивати на лаврах. Шлях – попереду. Рух – попереду. Те, для чого ми потребуємо не меншої єдності, ніж раніше. Не меншої зосередженості, ніж раніше. Так само, як і раніше, наші позиції на фронті, всі наші воїни на позиціях мають підтримуватися українськими позиціями політично й інформаційно, силою зброї та силою нашою суспільного єднання, нашою внутрішньою стійкістю та міцністю звʼязків України зі світом. І це те, що є завданням як держави, так і всіх у державі, як України, так і всіх у світі, хто цінує вільне життя й міжнародний порядок, заснований на правилах. Це нерозумно просто пасивно сподіватися, що перемогу принесе хтось інший, той, хто зараз в окопах, хто зараз у штурмах. Це спільне завдання. Перемога здобувається всіма. Тими, хто за неї бʼється, і тими, хто дає зброю. Тими, хто скорочує можливості держави-терориста, і тими, хто збільшує можливості України. Так само, як у складі Ставки кожен відповідає за свою частину оборони держави, на шляху до перемоги кожному й кожній варто розуміти: а що є вашими кроками до перемоги? Та чи на увесь шлях вистачає цих кроків? Сьогодні в мене була дуже цікава, змістовна зустріч з американським бізнесменом і благодійником Говардом Баффетом. Він давно й щедро допомагає Україні, нашим людям. Багато проектів реалізуються за його підтримки. Наприклад, у Бучі почалося будівництво фабрики-кухні, що стане частиною реформи шкільного харчування в Україні й буде забезпечувати діточок у трьох громадах Київської області. Цей проект буде масштабований також на інші регіони, зокрема на Харківщину. І коли людина так допомагає, коли особисто дбає про підтримку – а це загалом проекти на сотні мільйонів доларів, – то така людина дуже добре бачить, як важливо кожному бути на шляху до перемоги, як важливо кожному бути активним, як важливо всім стати хоч у чомусь героєм, щоб перемогли ми всі. Я дякую за підтримку пану Баффету. Дякую всім нашим партнерам у світі, хто не збавляє активності в допомозі. Дякую всім українцям і українкам, хто розуміє, що маємо пройти цей шлях разом – до перемоги, і у справжній єдності, підтримуючи одне одного й державу. Слава всім нашим воїнам! Слава нашому міцному народу! Слава Україні!</p>
  <div class="source"><a href="https://www.president.gov.ua/news/mi-zaraz-na-takomu-etapi-vijni-koli-vazhlivo-ne-vtrachati-vi-82205">https://www.president.gov.ua/news/mi-zaraz-na-takomu-etapi-vijni-koli-vazhlivo-ne-vtrachati-vi-82205</a></div>
</article>


<article>
  <h2>Ми нічого не збираємося забувати й прощати вбивцям, законна відповідальність буде за все – звернення Президента України</h2>
  <div class="badges"><span class="chip">UK</span> <span class="chip">2023-04-12</span></div>
  <p>Є те, що нікому у світі неможливо ігнорувати: як легко ці звірі вбивають. Це відео страти українського полоненого... Світ повинен бачити. Це відео Росії, якою вона є. Що це за істоти. Для них немає людей. Син, брат, чоловік... Чиясь дитина... Це відео Росії, яка намагається зробити саме це новою нормою – таку звичку знищувати життя. Це не випадковість. Це не епізод. Так було раніше. Так було в Бучі. Тисячі разів. Кожен повинен реагувати. Кожен лідер. Не чекати, що це забудеться. Що мине час. Ми нічого не збираємося забувати й прощати вбивцям. Законна відповідальність буде за все. Потрібен програш терору. Ніхто не зрозуміє, якщо лідери не зреагують. Зараз треба діяти! І нам в Україні – максимально зосередитися на фронті. Максимально допомагати. Гнати окупанта з нашої землі! Головна мета – перемогти. Головна мета – міцність Україні, щоб перемогти. Розгром окупанту, вироки вбивцям, трибунал державі-злу. Вічна памʼять кожній людині, чиє життя забрав цей російський терор! Слава всім, хто б’ється проти цього зла! Слава Україні!</p>
  <div class="source"><a href="https://www.president.gov.ua/news/mi-nichogo-ne-zbirayemosya-zabuvati-j-proshati-vbivcyam-zako-82213">https://www.president.gov.ua/news/mi-nichogo-ne-zbirayemosya-zabuvati-j-proshati-vbivcyam-zako-82213</a></div>
</article>


<article>
  <h2>Жодної руїни в Україні не буде – це наша мета – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-12</span></div>
  <p>Бажаю здоровʼя, шановні українці! Щойно взяв участь у зустрічі спеціального формату підтримки України – фінансового. Цей захід відбувається у Вашингтоні й обʼєднує міністрів фінансів міцних демократій – наших партнерів, Єврокомісію, керівників міжнародних фінансових інституцій: МВФ, Світовий банк, Європейський банк реконструкції та розвитку. Тема – передусім відновлення. Відновлення нашої країни після бойових дій. Я подякував партнерам за те, що вони допомагають нам зберігати стійкість України, нашу фінансову стабільність. І закликав бути активнішими, щоб Україна могла бути активнішою у відбудові, у поверненні українцям нормального життя. Жодної руїни в Україні не буде. Це наша мета. І це буде цілком конкретний доказ повного програшу держави-терориста. Тим паче, що світ знає рішення – щодо активів Росії, російських посадовців, олігархів, які багатіли, поки їхня держава ставала терористом… Усі ці активи мають піти на компенсацію збитків тим, кому Росія принесла біль і страждання. Російські активи повинні піти на відновлення після агресії. Війна повинна вийти найдорожчою саме для агресора. І все для цього ми робимо. Дякую партнерам, які нас підтримують. Зустрівся сьогодні в Києві з делегацією Сенату США – двопартійною делегацією. Поінформував про те, що відбувається зараз на полі бою, і про наші можливості. Як і завжди, ми продемонстрували, що наші відносини з Америкою в постачанні зброї, у фінансовій підтримці є повністю чистими, повністю прозорими. Щодо кожного цента й кожної одиниці зброї партнери мають повне бачення. І це важливо, щоб жодні штучні маніпуляції не псували нашої довіри. Звичайно, мені було приємно почути від наших гостей зі Сполучених Штатів цілком позитивні слова про Україну й те, чого нам вдається досягати разом у захисті від терору. Дуже емоційно й почесно для мене було сьогодні привітати наших молодих офіцерів поліції та рятувальників ДСНС із завершенням навчання. Понад 3 тисячі молодих людей – професійних і патріотичних – приєднуються зараз до тих, хто вже захищає безпеку й нормальність життя. Вони працюватимуть зокрема й у тих регіонах, де найбільш небезпечно. За розподілом служитимуть у прифронтових областях, у прикордонні – на Харківщині, Сумщині. Є й ті, хто воюватиме в наших нових штурмових бригадах. Я дякую всім, хто обрав саме зараз і саме цей шлях безпосередньої допомоги людям. Без сумлінної роботи ДСНС і поліції просто не уявити нормального життя, не врятувати багатьох людей. Це, власне, те, що становить сутність їхньої роботи – безпосередня допомога людям. Я вірю, що сьогоднішні випускники навчальних закладів системи МВС виправдають людські надії. До речі, хочу зараз відзначити саме таких наших захисників – таких наших рятувальників, зокрема з Нікополя. Працівників ДСНС майора Артема Шульдякова, лейтенанта Федора Заякіна, старшого сержанта Василя Музиченка, молодшого сержанта Віталія Булкіна. Дякую вам, хлопці, за порятунок українців після російських ракетних ударів! Відзначу й поліцейські екіпажі – «білих янголів», які рятують наших людей на Донеччині, здійснюють евакуацію, доправляють гуманітарну допомогу, реанімують поранених… Дякую поліцейському Геннадію Юдіну з Авдіївки за порятунок дітей, парамедику Василеві Піпі, одному з «білих янголів» на Мар’їнському напрямку фронту. Вони врятували вже сотні наших людей, зокрема й важкопоранених. Дякую також сьогодні особливо вибухотехніку Національної поліції Володимиру Перепелиці, який працює для розмінування на Херсонщині, працює дуже ефективно. Дякую! І ще одне. Сьогодні в нашій країні традиційно відзначається День працівників ракетно-космічної галузі. Тієї галузі, яка завжди робила славу Україні. І я впевнений, що робитиме! Дякую всім, хто зберіг цей наш потенціал. Наш теперішній рівень інтеграції в міжнародні відносини, наш рівень сили – і держави, і суспільства, – на який Україна заслуговує, рівень наших людей – усе це дасть Україні змогу брати участь в освоєнні космічного простору нарівні з передовими державами, а нашому бізнесу – нарівні з передовими компаніями. Але спочатку – переможемо! Зокрема, завдяки й українським ракетам. Слава всім нашим воїнам, хто зараз у бою! Дякую всім, хто допомагає Україні! Дякую кожному й кожній, хто захищає наших людей і береже українське життя! Слава Україні!</p>
  <div class="source"><a href="https://www.president.gov.ua/news/zhodnoyi-ruyini-v-ukrayini-ne-bude-ce-nasha-meta-zvernennya-82237">https://www.president.gov.ua/news/zhodnoyi-ruyini-v-ukrayini-ne-bude-ce-nasha-meta-zvernennya-82237</a></div>
</article>


<article>
  <h2>На війні всі фронти потребують уваги та міцності, фінансовий фронт – особливо – виступ Президента на третьому засіданні міністерського круглого столу щодо підтримки України</h2>
  <div class="badges"><span class="chip">UK</span> <span class="chip">2023-04-12</span></div>
  <p>Президенте Малпасс, дякую вам за підтримку. Пані директор-розпорядник Крісталіна, пане віце-президент Домбровскіс. Пані та панове міністри, секретарі, керівники міжнародних фінансових інституцій… Вдячний вам усім за цю зустріч, за вашу роботу в такому форматі. Зараз Україна переживає особливі емоції. Вчора з російських джерел було поширено в Інтернеті відео звірячого вбивства нашого солдата окупантами. Вони там, на відео, вихваляються своїм умінням убивати. Певно, всі ви бачили в новинах, про що йдеться. І ви знаєте, що такий рівень насильства, такий рівень звірства російська армія намагається зробити рутиною всюди на українських землях. До цього не можна звикнути. Щоразу шок, як уперше, коли вони роблять щось подібне. Смерті, які несе Росія, не повинні стати рутиною! Довга історія російської безкарності нарешті має зупинитися. Я дякую всім у світі, дякую кожному й кожній із вас, хто допомагає Україні вистояти! Але щодня… Щодня ми втрачаємо наших людей – чоловіків і жінок, дорослих і дітей, які гинуть від російських рук… Прошу вас зараз ушанувати хвилиною мовчання памʼять цього українця, чию смерть світ побачив учора, і пам’ять усіх наших людей, чиї життя були забрані російським вторгненням. Дякую. Це дуже важливо для всіх нас. Шановні присутні! Україна переможе в цій війні. Лише питання часу, коли російська агресія зазнає поразки. Але у держави-зла не має залишитися жодного шансу все ж перемогти руїнами. У чому завжди мета терориста? Зламати життя. Якщо не вбити, то скалічити. Якщо не знищити, то змусити страждати. Будь-який агресор, який ненавидить життя – чи то він діє на рівні держави, як Росія, чи то на рівні терористичної групи, чи то на рівні однієї деградованої особистості… Агресор завжди насолоджується, коли руйнує. І коли руїни після агресії доводиться долати десятиліттями. Тисячі й тисячі обʼєктів в Україні зруйновані. Завдяки партнерам на цей рік забезпечено фінансово більшість поточних витрат на підтримку нормального життя. Але залишаються незакритими базові потреби у відновленні – житло, енергетика, транспорт, соціальна й гуманітарна сфера, публічні послуги. Нещодавно я відвідав усі прифронтові та прикордонні регіони нашої країни, що межують із Росією. Боляче це бачити. Розбиті боями міста, спалені села, мертві – бо заміновані – поля… Підтримка швидкого відновлення – це буквально частина антитерористичної роботи. Прибираючи те, що було зруйновано, ми перемагаємо й головну мету терору – повертаємо нормальне життя. Другий пункт – активи держави-зла. Чи не вперше в історії світ має таку масштабну можливість покласти відшкодування збитків від неспровокованої й незаконної війни на агресора – на того, хто винен у війні. Наприклад, Світовий банк дав нову оцінку збитків і потреб України обсягом 411 мільярдів доларів. Щодня Росія збільшує цей рахунок. Світ має російські ж активи різних видів, що покривають такий рівень збитків! Потенційні агресори у світі зараз дивляться на те, чи вчините ви правильно. Конфіскувати російські активи, а також активи осіб, що повʼязані з керівною верхівкою держави-зла реально. Конфіскувати й спрямувати на те, щоб життя в Україні могло відновлюватися. Росія має відчути повну ціну своєї агресії. Пані та панове! Україна звертається до вас із двома закликами. Перший: першочергові потреби у відбудові. Я дякую вам за нову програму співпраці з МВФ, що є вагомим стабілізаційним чинником для України. Це допоможе нам і далі боротися. Але щоб люди поверталися в Україну, щоб агресор програвав не лише на полі бою, а буквально в усьому, нам потрібне погодження програми підтримки для покриття першочергових проектів швидкого відновлення. Загальний обсяг таких проектів – 14,1 мільярда доларів США. Наші урядовці, які зараз у Вашингтоні, представлять деталі. І друге. Вже треба працювати над конкретними механізмами спрямування заморожених російських активів на компенсацію завданих Росією збитків. Треба чітко заявити, що активи, включно передусім з активами російського Центрального банку, будуть конфісковані. Це буде саме миротворчий акт – у глобальному масштабі. Потенційні агресори повинні це бачити. І пам’ятати, що світ може бути сильним. Можуть бути різні формати рішень, але що швидші й дієвіші будуть рішення, то надійнішим і довготривалішим буде мир після цієї війни. Пані та панове! На війні не буває другорядних фронтів. Усі потребують уваги та міцності. Фінансовий фронт – особливо. Ми робимо свою частину роботи, і я вдячний усім, хто допомагає. Але фундаментальні рішення залежать від вас. Вірю, що вони будуть ухвалені! Дякую вам за увагу! Слава всім, хто зараз у бою за життя й свободу для наших людей! Слава Україні!</p>
  <div class="source"><a href="https://www.president.gov.ua/news/na-vijni-vsi-fronti-potrebuyut-uvagi-ta-micnosti-finansovij-82241">https://www.president.gov.ua/news/na-vijni-vsi-fronti-potrebuyut-uvagi-ta-micnosti-finansovij-82241</a></div>
</article>


<article>
  <h2>Готуємо хлопців і дуже чекаємо постачання зброї, обіцяного партнерами – звернення Президента України</h2>
  <div class="badges"><span class="chip">UK</span> <span class="chip">2023-04-13</span></div>
  <p>Бажаю здоровʼя, шановні українці! Коротко про цей день. Перше. Провів військовий кабінет, особливий формат роботи з керівниками нашого сектору оборони, нашими командувачами, розвідкою, Офісом. Лише те, що безпосередньо необхідно для управління передовою й забезпеченням активних дій України, захистом нашої держави від російського терору. Це було змістовно. І наші дії будуть потужними. Готуємо хлопців. І дуже чекаємо постачання зброї, обіцяного партнерами. І по максимуму наближаємо перемогу. І по максимуму – дух єдності. По максимуму – ефективність. Підготовка – теж по максимуму. Друге. Оборонно-промисловий комплекс. Сьогодні в Маріїнському палаці, де ми завжди вшановуємо тих, хто найбільше зробив для Української держави, вперше був відзначений день працівників і працівниць нашого ОПК. Це доволі несправедливо, що досі в Україні не було такого спеціального дня, коли можна було б ушанувати працю всіх тих, хто створює українську зброю, українські снаряди, українську техніку. Хто створює й наші ракети, які так яскраво проявили себе в акваторії Чорного моря в цей день рік тому, 13 квітня, коли зупинився морський шлях російського чорноморського флагмана. Це люди, які створюють наші гармати – 155 міліметрів, які зараз на полі бою і щодо яких чуємо лише позитивні відгуки від наших бійців і… зрозуміло які «відгуки» окупанта. Звичайно, поки не можна розказати більшості тих позитивів, яких досягнуто щодо нашої зброї та наших власних українських снарядів не лише за час повномасштабної війни, а й за роки перед нею. Але всій нашій державі, всьому суспільству є за що бути вдячними тим професіоналам, які оберігають і розвивають наш оборонно-промисловий комплекс. Які здатні робити для України все – від снаряда до ракети, від артилерії до безпілотників. Напередодні я підписав указ про встановлення в Україні Дня працівника оборонно-промислового комплексу. Саме в цей день «Нептуна», коли наші ракети уразили «Москву». Але дякуємо ми й за ракети, і за десятки інших видів озброєння, техніки й снарядів, що постачаються обороні. Мав честь нагородити представників і представниць галузі. І впевнений, що український ОПК завжди буде розвиватися саме так, як розвивається вже кілька років – у постійному зростанні, у постійному розширенні номенклатури продукції та можливостей галузі. Третє, що важливо за сьогодні. Євроінтеграція. Провів нараду з урядовцями, із представниками Верховної Ради щодо деяких наших кроків із наближення до Євросоюзу, законодавчих кроків, реалізації ухвалених змін. Мета нашої держави – абсолютно досяжна. Україна буде інтегрованою з усіма інституціями та практиками Євросоюзу, набуде повноправне членство. З нашого боку – повна готовність. І ще одне. Підписав укази про нагородження наших воїнів. Чотири укази. 349 військовослужбовців відзначені державними нагородами. Серед них – 45 бійців Повітряних сил, 152 – ДШВ, 152 воїни – Сухопутні війська. Особливо сьогодні хочу відзначити наших бійців, які бʼються на Донеччині у складі ОСУВ «Таврія» генерала Тарнавського. Зокрема морських піхотинців 35-ї окремої бригади та артилеристів 55-ї окремої бригади. Ви, як завжди, хлопці, результативні! Дякую! Дякую бійцям ОСУВ «Одеса» генерала Москальова – 63-тя окрема механізована бригада, яка потужно бʼє окупантів за удари по наших містах і селах на Південному напрямку. Та ще відзначу сьогодні воїнів 126-ї окремої бригади сил ТрО – аеророзвідників. Дякую вам, хлопці, за уважність, яка стає влучністю нашої артилерії. Ворог обовʼязково зазнаватиме втрат у відповідь за кожен удар по українцях. Слава всім, хто зараз у бою заради України! Я дякую всім, хто працює заради нашої оборони й перемоги! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/gotuyemo-hlopciv-i-duzhe-chekayemo-postachannya-zbroyi-obicy-82257">https://www.president.gov.ua/news/gotuyemo-hlopciv-i-duzhe-chekayemo-postachannya-zbroyi-obicy-82257</a></div>
</article>


<article>
  <h2>Кожен метр української землі має означати для окупанта неминучість програшу Росії в цій війні – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-14</span></div>
  <p>Бажаю здоровʼя, шановні українці! Говорив сьогодні з Ріші Сунаком, Премʼєр-міністром Великої Британії. Передусім вдячний йому та всім лідерам світу, які засудили звіряче вбивство нашого солдата, вбивство, яким окупанти хизувалися. Окупанти відчують, що значить, коли світ засуджує. Ми обговорили з Прем’єр-міністром Сунаком зброю для наших воїнів – те, про що домовлялися з Британією, те, що допоможе нашим активним діям, цілком справедливим діям. Обговорили прискорення постачання… Що далекобійнішими будуть українські дії, то швидше закінчаться російські звірства. Звичайно, продовжуємо роботу й над авіаційною коаліцією для України, над підготовкою різних міжнародних заходів, які дадуть усім нам у Європі більше сили та захисту. Провів сьогодні нараду щодо євроатлантичної інтеграції, щодо неминучості поєднання потенціалів України та НАТО. Змістовна нарада: Голова Верховної Ради, урядовці – профільна віце-премʼєр-міністр і міністр закордонних справ, – зовнішньополітичний блок Офісу, керівник Офісу. Очевидно, що місце України – у НАТО, законне місце. І не хочеться, щоб застарілі ілюзії, які досі стримували наше приєднання до Альянсу, ще й зараз продовжували забирати час в України та партнерів. Розробляємо відповідні кроки. Сьогодні ж провів нараду щодо відновлення нашої країни – відновлення після бойових дій. Перша віце-премʼєр-міністр Юлія Свириденко, віце-премʼєр-міністр Кубраков і команда відновлення… Обговорили те, що стосується інфраструктури, економіки й багатьох інших питань, які потребують відповідей, дуже вартісних відповідей. Працюємо і всередині країни, і з партнерами заради системності нашої відбудови, заради того, щоб результат відповідав очікуванням нашого суспільства – доволі високим очікуванням. Впевнений, усе зробимо. Протягом дня був на зв’язку з військовими, провів нараду з головою Служби безпеки України Малюком, провів нараду з керівником ГУР Будановим. Ключове – це постійне знищення окупантів, це «мінусування» їхньої логістики й будь-якого потенціалу на окупованих територіях, це підготовка наших активних дій, це контрштурмова робота. І я дякую всім нашим воїнам, які це забезпечують, які пам’ятають, що за кожен російський удар по наших містах і селах, по наших позиціях, за кожне вбивство українців окупант повинен зазнавати своїх максимально відчутних втрат. Кожен метр української землі має означати для окупанта неминучість програшу Росії в цій війні, неминучість того, що для ворога не буде жодної перспективи на землі України. 14-та бригада та 1-ша Президентська бригада оперативного призначення Нацгвардії – дякую вам, хлопці, за стійкість! 54-та окрема механізована бригада імені гетьмана Івана Мазепи, 5-та окрема штурмова бригада, 77-ма окрема аеромобільна бригада – молодці, воїни! Тримати оборону на Донеччині зараз – це найтяжче. Але це дає всій Україні життя. Зараз тривають рятувальні роботи у Словʼянську Донецької області. Черговий удар терористів. Ракети С-300 по житлових кварталах, по звичайній цивільній забудові. Під завалами є люди. Робиться все, щоб їх урятувати, робиться все, щоб урятувати поранених. Є перші дані про загиблих. Мої співчуття тим, хто втратив рідних. Жодної години цього тижня перед Паскою не обійшлося без російських убивств і терору. Це держава-зло, і вона програє. Перемогти – це наш обовʼязок перед людяністю як такою. І ми переможемо! І ще одне. Те, щодо чого вже давно потрібне рішення. Життя Михайла Саакашвілі залежить зараз не від політичного, не від якогось особистого, а суто від етичного рішення… Яке має чисту й вагому юридичну базу. Якщо людина потребує медичної допомоги, якщо від цього залежить життя, значить, потрібен цей крок. Знаю, що адвокати Михайла зараз подали термінове звернення до ЄСПЛ, щоб забезпечити йому належне лікування. І здається, це єдиний шлях, щоб зберегти йому життя. Дякую всім, хто протистоїть злу разом з Україною! Слава всім нашим солдатам, хто зараз у бою за державу й людей! Слава Україні!</p>
  <div class="source"><a href="https://www.president.gov.ua/news/kozhen-metr-ukrayinskoyi-zemli-maye-oznachati-dlya-okupanta-82273">https://www.president.gov.ua/news/kozhen-metr-ukrayinskoyi-zemli-maye-oznachati-dlya-okupanta-82273</a></div>
</article>


<article>
  <h2>Повернемо справедливість як памʼять про всіх, чиє життя забрала Росія – звернення Президента України</h2>
  <div class="badges"><span class="chip">UK</span> <span class="chip">2023-04-15</span></div>
  <p>Бажаю здоровʼя, шановні українці! Говорив сьогодні з Президентом Франції Макроном. Тривала розмова, майже півтори години. Встигли пройтися по всіх ключових безпекових питаннях, що є на порядку денному – нашому, в Україні, дуже важливо, та загалом у Європі. Це фронт, наші можливості рухатися, діяти, повертати свободу й справедливість людям на тих територіях, які поки що, на жаль, окуповані Росією. Обговорили й міжнародні контакти – і наші, і Франції. Еммануель поінформував мене про деталі та підсумки візиту в Китай. І я дякую за чітку підтримку тих принципових речей, які обʼєднують усю нашу антивоєнну коаліцію. Росія повинна забратися з території України. Всієї України та всі окупанти. І кожен пункт Статуту ООН повинен запрацювати знову – жодне з російських порушень міжнародного права не можна ігнорувати. Саме на таких принципах повернуться безпека та спокій у міжнародні відносини. Саме для цього є українська формула миру, абсолютно реалістична й цілком конкретна, її також сьогодні детально обговорили з Макроном, як і міжнародні заходи, які ми готуємо на цей рік, зокрема Вільнюський саміт НАТО. Наша спільна позиція на саміті у Литві – всіх держав-учасниць – може бути саме такою амбітною, якої потребує європейська безпека. Впевнений у цьому. Дієві гарантії безпеки для України, тобто насправді для міжнародного порядку, заснованого на правилах, потрібні ще до нашого вступу в Альянс. До речі, у Вільнюсі відбулася зустріч держав-членів спільної слідчої групи з розслідування злочинів окупантів в Україні. Одним із результатів зустрічі є угода – якраз учора її підписали. Угода про спільне розслідування не лише російських воєнних злочинів, а й злочину геноциду. Ми забезпечимо на всіх рівнях, зокрема й на юридичному, повну відповідальність Росії за скоєне проти України й українців. І я дякую всім партнерам, хто допомагає наближати вироки для окупантів – для російських убивць і терористів. У Словʼянську на Донбасі зараз ще триває пошукова операція після російського ракетного удару, що стався вчора. Є інформація, що під завалами будинків – ще тіла загиблих, на жаль… Лише один цей удар терористів пошкодив та зруйнував понад 50 житлових будинків, із них більш як 30 – багатоквартирні. Поранених – понад 20 людей, станом на цей час – загиблих вже 11. Серед них зовсім маленька дитина – хлопчик 21-го року народження. Мої співчуття рідним, усім, хто втратив близьких… Нікому з тих, хто винен у цій агресії, не можна нічого пробачати й забувати. Сьогодні оприлюднені ще два санкційні укази проти осіб та компаній, які розділяють провину за цей терор або допомагають йому. Зокрема, це санкції проти осіб, які пропагують державу-терориста, прикриваються спортом. Проти тих, хто повʼязаний із її посадовцями. Окремий перелік – це IT-компанії, які спонсорують терор чи дають цифрові можливості для продовження агресії. Усі українські санкції синхронізуємо із санкціями глобальними, це неминучий процес. Дякую всім у міжнародних інституціях та у державах-партнерах, хто працює разом із нами, з урядовцями, з РНБО, спецслужбовцями, з нашим Офісом. Санкційний тиск на всіх, хто винен у цій агресії, блокування їхніх активів та можливостей на рівні всього світу – це самозахист світу – і вже зараз –від будь-яких інших можливостей агресій. Повернення миру та його стабільність не мають альтернатив. Дякую всім, хто допомагає нам, Україні! Слава всім нашим солдатам, хто в бою проти терористів! Повернемо справедливість як гідну памʼять про всіх, чиє життя забрала Росія і її терор… Слава Україні!</p>
  <div class="source"><a href="https://www.president.gov.ua/news/povernemo-spravedlivist-yak-pamyat-pro-vsih-chiye-zhittya-za-82289">https://www.president.gov.ua/news/povernemo-spravedlivist-yak-pamyat-pro-vsih-chiye-zhittya-za-82289</a></div>
</article>


<article>
  <h2>Привітання Президента України з Великоднем</h2>
  <div class="badges"><span class="chip">UK</span> <span class="chip">2023-04-16</span></div>
  <p>Великий народе великої країни! Наприкінці минулої зими Росія принесла на нашу землю повномасштабну війну. А з нею – смерть, біль та морок. Уранці 24 лютого сонце так і не зійшло. Світанок так і не настав. Уранці 24 лютого почалася темна ніч. І водночас почалося наше пробудження. Наша боротьба. Темрява не змогла затьмарити наш дух, прагнення волі, любов до рідної землі та готовність її захищати. Ми зберегли світло всередині себе. Перемогли паніку, страх, міжусобиці й чвари. Ми об’єдналися. Мільйони спалахів у мільйонах українських сердець стали одним великим багаттям. У цьому вогні гартувалися наша міць і незламність, цей вогонь не дав згаснути нашій надії та вірі, цей вогонь побачив увесь світ. Згуртувався довкола нього, став поруч із нами. Тоді ми перемогли розпач, зневіру, втому, біль. Мільйони вогників в очах мільйонів українців злилися в один потужний промінь світла. Він допоміг не заблукати в пітьмі, не збитися з дороги, осяяв шлях до правильної мети. Це те, за що боролися різні покоління у різних століттях. Те, за що останні дев&#x27;ять років і 417 днів віддавали життя наші воїни світла – захисники й захисниці України. Те, за що ми б’ємося проти темних сил сьогодні. Це наш світанок. Наше відродження. Це розсвіт незалежної України. Ми відзначаємо сьогодні свято Воскресіння Господнього. Його головним символом є перемога: перемога добра, перемога правди, перемога життя. З непохитною вірою у незворотність цих перемог ми зустрічаємо Великдень. Цього дня рік тому всі ми молилися, щоб Україна вистояла. Сьогодні – щоб Україна перемогла. Ми не лише чекаємо й просимо, а здобуваємо й творимо цю перемогу самі. 417 днів. Ми вже пройшли чималий шлях. Попереду в нас чи не найважча з вершин. Ми подолаємо її. І разом зустрінемо свій світанок. Коли над усією нашою країною зійде сонце. Це синьо-жовтий прапор. Він неодмінно підійметься на всій нашій Богом даній землі. На всіх тимчасово окупованих чортами територіях. Наш прапор замайорить на берегах Азовського моря і Сіверського Дінця, над териконами та Ай-Петрі. Сонце засяє на півдні, сонце засяє на сході, сонце засяє в Криму. Жовтогаряче сонце у мирному синьому небі, і це – світло справедливості. Це світло возз’єднання людей і сімей. Українців. Усіх, хто зараз на фронті, і всіх, хто допомагає їм у тилу. Сяйво усмішок переможців та їхніх родин. Блиск бойових орденів героїв, які повернуться. Блиск щасливих очей батьків, дітей, коханих і близьких, які дочекаються. Це світло відродження. Відбудова того, що знищив і понівечив окупант. Відбудова нашої прекрасної країни, яка в майбутньому стане ще прекраснішою. Це світло істини й правди. Торжество закону й правосуддя. Притягнення до відповідальності та покарання всіх, хто віддавав і виконував злочинні накази. Всіх, хто вбивав, катував, грабував і відповідатиме і в міжнародному трибуналі, і на суді Божому. Небеса бачать нашу віру й твердість. Світ бачить нашу відвагу й незламність. Ворог бачить нашу силу й рішучість. А отже, Україна побачить світло перемоги. Віра в неї єднає всіх нас. Завжди, а особливо сьогодні. У Великдень, що споконвіку був для українців родинним святом, днем тепла, надії й великого єднання. Війна не змогла стерти нас, наші цінності, наші традиції, наші свята й ті найголовніші речі, які вони символізують. І тому хоч би де ми відзначали Пасху, хоч би де кожен із нас зараз був – ми зустрічаємо Великдень разом. Ми одна велика сім’я. Українці. У нас одна велика домівка. Україна. У нас одна велика мета. Перемога. Для всіх. Тих, хто вже не з нами, хто віддав життя за Україну. Ми пам’ятаємо кожного й просимо в Бога упокоїти їхні душі. Ми віримо в кожного, хто продовжує боронити Батьківщину, і просимо в Бога захистити їх і вберегти. Всіма силами ми боремося за свою землю й просимо сприяння небесних сил. У сотнях молитов, які промовляли наші предки перед боєм. Які допомагають і бережуть наших воїнів сьогодні. Одягнувшись завісою Христа, шкіра моя – панцир залізний, кров – руда міцна, кістка – меч булатний. Швидше стріли, пильніше сокола. Броня на мені. Господь у мені. Щоб було завтра. Щоб був мирний світанок. Щоб була перемога. Щоб була Україна. Христос воскрес! Воістину воскрес!</p>
  <div class="source"><a href="https://www.president.gov.ua/news/privitannya-prezidenta-ukrayini-z-velikodnem-82293">https://www.president.gov.ua/news/privitannya-prezidenta-ukrayini-z-velikodnem-82293</a></div>
</article>


<article>
  <h2>Готуємося до чергової зустрічі у форматі «Рамштайн», очікуємо ґрунтовних рішень, які відповідатимуть перспективам на полі бою – звернення Президента України</h2>
  <div class="badges"><span class="chip">UK</span> <span class="chip">2023-04-17</span></div>
  <p>Бажаю здоровʼя, шановні українці! Почав сьогоднішній день із засідання Ставки. Багато питань. Передова – дії наших сил оборони, те, що вдається, і те, чого маємо досягнути. Командувачі напрямків – «Хортиці», «Таврії», «Одеси», «Півночі», – Головком Залужний – усі доповіли про актуальну ситуацію. Окремо на Ставці – постачання боєприпасів для наших воїнів. Сьогодні було більш детально щодо цього: не лише постачання, а й усе те, що стосується виробництва – і державою, і приватними компаніями. Були доповіді міністра з питань стратегічних галузей промисловості Камишіна, міністра оборони Резнікова, командувача Сил логістики Гуляка. Провів нараду з головою уряду Шмигалем щодо підсумків його поїздки в Канаду та Сполучені Штати, зустрічей – передусім задля фінансової підтримки України партнерами. Результати вагомі. Це стосується і відносин з МВФ, і з іншими міжнародними інституціями, двосторонніх відносин із Канадою та Америкою. Дякую всім нашим партнерам, які незмінно допомагають! До речі, вже готуємось і до чергової зустрічі у форматі «Рамштайн». Провів підготовчі наради. І очікуємо ґрунтовних рішень, які відповідатимуть перспективам на полі бою. Доволі амбітним перспективам, які ми всіма силами наближаємо. Причому наближаємо не лише для себе, не лише для України, а й для всієї нашої антивоєнної коаліції. Агресор має програти. І це наша спільна відповідальність із партнерами – виграти більше часу для миру, тобто бути зараз максимально активними в забезпеченні зброєю та снарядами, щоб нашу спільну перемогу прискорити. Підписав указ про відзначення державними нагородами наших воїнів. 127 бійців ЗСУ… З них 68 – посмертно. Дуже важливо це розуміти: щоразу, коли ми чуємо, що обіцяне постачання зброї затримується, щоразу, коли виникають сумніви щодо типу зброї для України, щодо далекобійності чи інших якісних характеристик – щоразу це означає, що українські воїни віддають своє життя, щоб був цей час… Час, який витрачається, щоб переконати і щоб усе ж таки відбулося постачання необхідної зброї. Хочу сьогодні особливо відзначити наших воїнів із 5-ї окремої штурмової бригади та 80-ї окремої десантно-штурмової бригади – за активні й успішні штурмові дії в Бахмуті. Дякую 214-му стрілецькому батальйону за потужні удари по ворогу під Бахмутом! 92-га окрема механізована бригада – дякую за результат на Луганщині! Донецький напрямок… Бійці 35-ї та 36-ї окремих бригад морської піхоти, 55-ї окремої артилерійської бригади. Десантники «Сімдесятдевʼятки». Воїни 74-го окремого розвідбату, 59-ї окремої мотопіхотної бригади імені Якова Гандзюка… Дякую всім вам! На Запоріжжі є за що відзначити воїнів 128-ї окремої штурмової Закарпатської бригади. Молодці! Кожен знищений ворог зараз – це звільнений метр української землі завтра. І ще одне. Вчора у Словʼянську завершилася пошуково-рятувальна операція після удару російських терористів по житлових будинках. Я хочу відзначити наших людей, які разом із колегами на місці робили все можливе… Попри загрозу повторних ударів, попри всі складнощі робили все можливе, щоб урятувати якнайбільше життів. Дякую сержанту Ярославу Плецькому, старшому сержанту Віктору Гергелю, старшому лейтенанту Богдану Гаврилову та підполковнику Михайлу Загнітку, усім, хто брав участь у цій операції. Дякую кожному й кожній у великому колективі ДСНС України, хто працює заради людей! Слава нашим воїнам! Вічна памʼять усім, чиє життя забрав російський терор! Слава Україні!</p>
  <div class="source"><a href="https://www.president.gov.ua/news/gotuyemosya-do-chergovoyi-zustrichi-u-formati-ramshtajn-ochi-82301">https://www.president.gov.ua/news/gotuyemosya-do-chergovoyi-zustrichi-u-formati-ramshtajn-ochi-82301</a></div>
</article>


<article>
  <h2>Це надихає й підтримує, коли бачиш нашу українську рішучість і знаєш, що перемога буде – звернення Президента України</h2>
  <div class="badges"><span class="chip">UK</span> <span class="chip">2023-04-18</span></div>
  <p>Бажаю здоровʼя, шановні українці! Завершуємо цей день у Полтаві. Доволі довгий день та емоційний. Вранці був на Донеччині, у нашій Авдіївці. Важко бачити те, що російські терористи зробили з цим містом… І шана кожному нашому воїну, усім українцям і українкам, які вже 419 днів і девʼять років стримують і поступово знищують це російське зло. Мав честь привітати українських солдатів та офіцерів із Великоднем, вручити нагороди. Я часто у вечірніх зверненнях дякую саме їм за влучність і хоробрість, за знищення окупантів. 55-та окрема артилерійська бригада, морпіхи 35-ї й 36-ї окремих бригад, десантники 79-ї окремої бригади, воїни 110-ї окремої механізованої бригади… 501-й окремий батальйон морської піхоти… Окрема президентська бригада імені Богдана Хмельницького… Дякую всім вам за службу! І дякую вам всім за шеврони, які ви мені дали сьогодні, це справді почесно. Дякую, хлопці! Особливо хочу подякувати нашим Медичним силам, усім лікарям, медичним сестрам і братам, які повертають наших захисників і захисниць до життя після поранень. І на Донеччині, і тут, у Полтаві, відвідав шпиталі. Гордість за наших людей, сильних навіть тоді, коли вони ще відновлюють свої сили. Честь і шана всім, хто лікує наших воїнів! Провів у Полтаві тривалу, змістовну нараду щодо ситуації в регіоні. Військове керівництво, місцева влада… Першочергово – безпекові та соціальні питання, безпека для закладів освіти, відбудова, забезпечення переселенців. Є рішення щодо відновлення енергетики – генерації та мереж. Є різні доручення робочого рівня – те, чим маємо підтримати Полтавщину. І обов’язково це зробимо. Важливо, що жодного дня не втрачаємо у спілкуванні з нашими партнерами. І саме звідси, з Полтави, провів розмову зі спікером Палати представників Конгресу США Кевіном Маккарті. Подякував за незмінну двопартійну підтримку. Щойно після поїздки на передову поінформував пана Маккарті про те, що відбувається зараз на фронті, про наші оборонні потреби й можливості. Порушив питання F-16, далекобійної зброї, додаткової артилерії й трибуналу – трибуналу щодо агресії Росії проти нашої держави. Ми разом робимо вільний світ міцнішим, і кожен долар інвестицій у таку міцність є абсолютно зрозумілим та підзвітним для наших партнерів. Запросив пана спікера відвідати Україну. Це справді дуже надихає та підтримує – коли бачиш нашу українську рішучість і знаєш, що перемога буде. Дякую Донеччині й Полтавщині за сьогоднішній день! Всім дякую, хто працює заради нашої перемоги! Слава кожному й кожній, хто зараз у бою, на бойових постах, на бойових завданнях! І окремо хочу сьогодні відзначити тих наших бійців, які виявляють і знищують ворожі позиції, ті позиції, із яких окупант обстрілює наші міста й села. Російські удари по Херсону, по Бериславському району, по містах Донеччини – усі удари ворога отримають нашу відповідь. Відчутну відповідь. Слава Україні!</p>
  <div class="source"><a href="https://www.president.gov.ua/news/ce-nadihaye-j-pidtrimuye-koli-bachish-nashu-ukrayinsku-rishu-82337">https://www.president.gov.ua/news/ce-nadihaye-j-pidtrimuye-koli-bachish-nashu-ukrayinsku-rishu-82337</a></div>
</article>


<article>
  <h2>На рівні держави робиться все, щоб збільшувати можливість захищатися від російських ударів – звернення Президента України</h2>
  <div class="badges"><span class="chip">UK</span> <span class="chip">2023-04-19</span></div>
  <p>Бажаю здоровʼя, шановні українці! Повертаюся з відрядження. Сьогодні був на Волині, у наших прикордонників, на межі, зокрема, з Білоруссю. Облаштування кордону, захист, розвиток прикордонної території – багато питань. Волинь демонструє справжню міцність, і це відчувається в тому, як регіон посилює безпеку всієї держави. Вручив нагороди нашим воїнам-прикордонникам… Разом з усіма нашими силами оборони та безпеки прикордонники воюють на передовій, зокрема на найтяжчих напрямках. Бахмут, загалом Донеччина… Справжні герої, які успішно виконали сотні й сотні бойових завдань. Готуємо й нові підрозділи – підрозділи саме прикордонників, – що приєднаються до наших активних дій, до руху, який ми поступово розвиваємо. Незмінно працюємо й над розвитком наших областей – абсолютно усіх. Сьогодні на Волині провів широку нараду з керівниками регіону, місцевими правоохоронцями, військовими, усіма, хто відповідає за безпеку й соціальний стан області. Домовилися про кілька інфраструктурних проектів, що посилять Волинь – це важливо – і дадуть змогу гарантувати довгостроково робочі місця та економічне зростання. Впевнений, усе це ми обов’язково реалізуємо. Дуже скоро. Продовжуємо готувати й наші міжнародні кроки не лише на цей тиждень, а загалом на найближчий час. Захист України, міжнародний порядок, заснований на правилах, залишається питанням номер один глобального порядку денного. До речі, дякую Сполученим Штатам за черговий пакет військової підтримки, про який оголошено сьогодні. І окремо хочу відзначити сьогодні наших захисників і захисниць неба – Повітряні сили та відповідні підрозділи інших родів військ. На рівні держави робиться все, щоб збільшувати можливість захищати й захищатися від російських ударів. Системи ППО та інша зброя для захисту неба вже зараз у нас, в України, дуже серйозні. Але мають бути – і, впевнений, будуть – іще потужніші. Дякую всім, хто своєю влучністю та швидкістю забезпечує ефективність для всієї тієї зброї, яка зʼявилась у нашої держави! У ніч на цю добу особливо влучними були воїни 160-ї зенітної ракетної Одеської бригади повітряного командування «Південь» та мобільні вогневі групи 164-ї Слобідської радіотехнічної бригади повітряного командування «Схід». Дякую вам! Протягом доби наші воїни захищали небо Дніпропетровщини, Києва, області, інших міст, інших наших регіонів… Слава кожному й кожній, хто зараз у бою заради нашої держави, заради України! Слава нашому міцному народу! Слава Україні!</p>
  <div class="source"><a href="https://www.president.gov.ua/news/na-rivni-derzhavi-robitsya-vse-shob-zbilshuvati-mozhlivist-z-82365">https://www.president.gov.ua/news/na-rivni-derzhavi-robitsya-vse-shob-zbilshuvati-mozhlivist-z-82365</a></div>
</article>


<article>
  <h2>Ми відкриваємо новий рівень взаємодії між громадами України та держав-партнерів – виступ Володимира Зеленського на Міжнародному саміті міст та регіонів у Києві</h2>
  <div class="badges"><span class="chip">UK</span> <span class="chip">2023-04-20</span></div>
  <p>Слава Україні! Радий вітати тут усю нашу державу, усю Україну – усі наші прекрасні міста й села, наші міцні громади, які представлені в Конгресі місцевих та регіональних влад України. Цим самітом ми відкриваємо новий рівень взаємодії на майданчику Конгресу. Це взаємодія між нашими громадами, громадами України, та громадами інших поважних держав – наших партнерів, яких ми дуже високо цінуємо. Тих, хто так само, як і всі українці, цінує найголовніше – свободу й важливе, дієве місцеве самоврядування. Пане Єнсе! Дуже радий іще раз вітати вас, шановні представники й представниці інституцій Європейського союзу, Ради Європи, держав, урядів і парламентів наших партнерів! Шановні мери міст, голови муніципалітетів та асоціацій! Я дякую вам за участь у такому нашому форматі роботи та прошу вас зафіксувати один важливий факт – факт, який був підтверджений нашою обороною від російської агресії. Увесь український народ став на захист своєї держави, і це прояв досвіду нашого народу. Народ, який уміє діяти спільно заради національного блага, народ, який уміє захищати свої інтереси, народ, чия національна безпека починається з розуміння, що кожна громада має жити гідно… Такий народ має перевагу у війні, а саме: може боротися всенародно. І я дякую кожній нашій людині та кожній нашій українській громаді, які в єдності з державою та у взаємодії одне з одним допомагають наближати найважливіше – нашу спільну перемогу! Дякую всім вам, шановні присутні, хто офлайн, онлайн! Шановні пані та панове! Ви бачите, що російська держава кидає на фронт людей, які не розуміють, за що вони гинуть на нашій землі. Для них ця земля чужа. Окупанти несуть зло, бо російська система існує саме так: намагається зробити звичним знущання з людей та знецінення життя. І намагається винести це за межі своїх кордонів. Саме для цього Росії її зброя – її ракети, бомби, її артилерія й ганебний терор проти всього, що забезпечує нормальне життя. Українська система – як і будь-який нормальний європейський устрій – абсолютно протилежна російській моделі. Наша сила – в наших людях. У наших громадах, у нашій здатності діяти заради спільної мети, зокрема й децентралізовано, коли це потрібно. А коли ми потребуємо єдності й саме державної дії – це досягається передусім вірою людей в Україну і довірою людей до своєї держави, її захисників і захисниць, одне до одного. Я дуже вдячний більшості наших громад і всім нашим людям. Якщо вважати цю війну протистоянням ідей, то разом із перемогою нашої держави неминуче відзначимо й перемогу ідеї, що люди важливі. Кожен і кожна. Всі наші громади. Кожне українське місто, кожне містечко, кожне наше українське село. Вся наша держава. І завдяки такому підходу замість руїн, які принесла й несе нам Росія, ми всюди відбудуємо справжнє українське життя – європейське вільне життя. Таке життя, яке наші люди – звичайні, але вільні – поважають. Таке, у якому кожну людину поважають. Шановні, присутні! Шановні наші партнери! Хочу до вас звернутися. Запрошую всіх вас уже будувати прямі зв’язки з нашим Конгресом місцевих та регіональних влад і, відповідно, за допомогою Конгресу – з українськими громадами, щоб якнайшвидше почати спільні дії, спільно будувати й нову систему захисту нашого з вами способу життя. Відкритого, демократичного, життя вільного, заснованого на дуже простих речах, на співпраці. Тут і зараз в Україні бачимо, що може принести агресія будь-якому народу, якщо десь в іншій частині світу її спробують повторити. І ми бачимо, які стандарти безпеки потрібні сьогодні містам, потрібні нашим селам. Я впевнений, що на нашому прикладі бачимо, які стандарти безпеки потрібні будь-яким країнам світу, будь-яким містечкам, селам, комунікаціям, транспорту, енергетиці, усій інфраструктурі (яка в нас також пройшла випробування цією війною), школам, мережі освіти, а також безпека у будівництві загалом, щоб за будь-яких обставин гарантувати найголовніше – захист життя... І я запрошую вас брати участь у розвитку нової інфраструктури безпеки в Україні, щоб згодом можна було поширити цю важливу роботу в інших країнах і в інших регіонах. Від бомбосховищ у школах до абсолютно нового стандарту кібербезпеки для всіх систем країни, від нової захищеної інфраструктури в кожній громаді до нової децентралізованої енергосистеми у країні загалом, яку неможливо знищити ракетним терором, що його проти нашої держави застосувала Російська Федерація. Сьогодні я хочу окремо подякувати всім країнам, також подякувати відповідним громадам, усім містам, народам. Найголовніше – це люди. Тож я дуже вдячний людям. Звичайним людям та лідерам суспільств, які допомогли й продовжують це робити. Допомогли Україні пройти цей найскладніший період – період жорстокої, кривавої темряви, період зими, – вистояти проти російського ракетного терору, проти абсолютно терористичних ударів по нашій енергосистемі. Я вдячний кожному й кожній, хто нам допомагав! А особливо хотів би відзначити сьогодні допомогу Парижа, який цією зимою став одним із лідерів енергетичної підтримки України, який консолідовано зібрав партнерів у такий «енергетичний Рамштайн». Я дуже дякую. Ця зустріч була в Парижі, потім наші партнери постачали відповідне обладнання, яке нам допомагало – абсолютно всім людям, громадам – зберегти світло життя. Україна заснувала спеціальну відзнаку для міст-рятівників. Ви знаєте, що багато міст у Європі, у Польщі отримали цю відзнаку від України. Справді допомагали. Я вдячний всім нашим партнерам. І для мене сьогодні також буде честь передати таку відзнаку саме за велику енергетичну підтримку меру Парижа пані Анн Ідальго на знак вдячності за підтримку парижан для України й українців. Дуже дякую вам, і Франції, і Президентові, і також дякую всім парижанам, які підтримують. Шановні присутні, шановні пані та панове! Важлива нова українська інфраструктура захисту і наша з вами співпраця заради безпеки, я впевнений, стануть прикладом для країн, міст, для громад, для людей. Так само як російська агресія спричинила глобальні негативні, дуже болісні наслідки, українська перемога має принести світові нові стандарти безпеки, новий досвід спільної дії та економічний потенціал, нові можливості будувати й захищатися разом. Разом! На рівні держав і компаній, громад і людей. Провівши в Україні реформу децентралізації ще до війни, давши нашим громадам більше повноважень – це дуже важливо – і ресурсів – це також надважливо, – ми створили цей Конгрес, щоб забезпечити повагу до кожної громади. Щоб кожній громаді дати всі інструменти для реалізації своїх інтересів, інтересів суспільства цієї громади, інтересів громад. Тут, у Конгресі, залучені до спільної роботи центральна влада нашої держави – як виконавча влада, так і законодавча. Ми повинні працювати разом, щоб громаді не доводилось шукати рішень по кабінетах у столиці. Тут – усе наше місцеве самоврядування. Щоб нашим громадам було простіше взаємодіяти. І швидше. Тепер додаємо міжнародний компонент. Впевнений, що можна реалізувати й цей компонент повною мірою, на повну силу – так само, як і нашу внутрішню силу ми використовуємо на повну заради захисту України, наших людей, заради перемоги України. Хай цей наш альянс додає міцності та енергії всім іншим напрямкам нашої співпраці, зокрема й тому Альянсу, який представляє тут сьогодні шановний і поважний Генеральний секретар Єнс Столтенберг і частиною якого Україна обов’язково стане. Ми в цьому впевнені й робимо все, щоб це сталося швидше! Дякую вам за увагу! Слава Україні!</p>
  <div class="source"><a href="https://www.president.gov.ua/news/mi-vidkrivayemo-novij-riven-vzayemodiyi-mizh-gromadami-ukray-82373">https://www.president.gov.ua/news/mi-vidkrivayemo-novij-riven-vzayemodiyi-mizh-gromadami-ukray-82373</a></div>
</article>


<article>
  <h2>Важливо, щоб, поки триває агресія, Росія не мала жодного доступу до спортивних, олімпійських майданчиків – звернення Президента України</h2>
  <div class="badges"><span class="chip">UK</span> <span class="chip">2023-04-20</span></div>
  <p>Бажаю здоровʼя, шановні українці! Щойно звернувся до парламенту Мексики, і це вже друге таке звернення до регіону Латинської Америки. Вдячний Мексиці за увагу до України та підтримку нашого погляду на міжнародну безпеку, на необхідність якнайширшого єднання світу для захисту міжнародного права. Бо якщо право не працюватиме, загроза життю лише зростатиме… Бандити й агресори ставатимуть іще нахабнішими. Маємо цього не допустити. Фактично саме цьому ж сьогодні у Києві були присвячені й переговори з очільником НАТО Єнсом Столтенбергом. Захист України. Захист усього міжнародного порядку, заснованого на правилах. Захист життя. Готуємося до зустрічі «Рамштайну», і позиція пана Столтенберга є важливою. Готуємося до наших активних дій на фронті – вони неминучі. Готуємось і до саміту НАТО у Вільнюсі, який запланований на літо цього року, але його зміст опрацьовується вже зараз. Саме на таких зустрічах, у контактах різного рівня, які ми ведемо з партнерами. Ані більшість українців, ані більшість європейців, ані більшість жителів усього простору НАТО не зрозуміють лідерів Альянсу, якщо на цьому саміті у Вільнюсі не прозвучить заслужене політичне запрошення для України до Альянсу. Україна все зробила для того, щоб наша заявка була задоволена. Складно навіть сказати, чий внесок у європейську та євроатлантичну безпеку більший, ніж наших воїнів… Українців і українок, які своїм життям захищають свободу. Дякую всім партнерам, які нас у цьому підтримують. Відбувся сьогодні в Києві й Міжнародний саміт міст та регіонів. Новий формат співпраці нашої держави з партнерами. Конгрес місцевих та регіональних влад України, який обʼєднує центральну владу та місцевих керівників, тепер набуває міжнародного рівня. Щоб активніше залучати іноземних партнерів до відбудови в нашій державі, до розвитку економіки, інфраструктури в наших громадах. Я вдячний усім, хто взяв участь у саміті… Представники різних країн, міст, муніципалітетів. Європейські інституції, Рада Європи, президент Комітету регіонів Євросоюзу… Понад сто учасників майже із сорока країн. Вдячний кожному й кожній за підтримку України! Сьогодні зустрівся з мером Парижа пані Анн Ідальго. Мав честь вручити їй спеціальну відзнаку України для столиці Франції, відзнаку міста-рятівника. Париж став одним із найбільших центрів сили для України у Європі – в усіх сенсах. Хочу особливо відзначити допомогу в захисті нашої енергетики. Саме у столиці Франції відбулась конференція формату, як її назвали, «енергетичний Рамштайн». Париж акумулював для України вагому підтримку обладнанням для енергетики, надає соціальну та гуманітарну підтримку. Я дякую всім французам, усім парижанам, Президенту Франції Макрону за незмінну увагу до України, за лідерство. А особливо хочу відзначити абсолютно принципову й таку співзвучну українській позицію пані мера Парижа щодо захисту олімпійського руху від російської ідеологізації, від пропаганди. Очевидно, що держава-терорист буде робити все, щоб виправдати себе через спорт або щоб використати міжнародний олімпійський рух на підтримку своєї агресії. Саме тому важливо, щоб, поки триває агресія, російська держава не мала жодного доступу до спортивних, олімпійських майданчиків. Зокрема, до паризького майданчика – саме це місто прийматиме Олімпіаду 2024 року. Пані мер Парижа сьогодні ще раз підтвердила, що не бачить місця для представників держави-агресора в Парижі, поки триває агресія. Це чіткий, важливий сигнал, дякую за нього. Було б добре, щоб саме такі сигнали чули в Міжнародному олімпійському комітеті, де поки що, на жаль, особиста вигода окремих бюрократів домінує над олімпійськими принципами. Ще одне. Сьогодні завершується священний для мусульман місяць Рамадан… І вже вдруге завершується в час повномасштабної агресії держави-зла проти України, проти всіх наших людей, усіх спільнот. Світле свято Рамазан-Байрам заслуговує зовсім інших умов. Заслуговує миру, якого ми так прагнемо, заслуговує перемоги, до якої ми всі йдемо. Вірю, що Господь благословить Україну волею для всіх наших територій та всіх наших людей. Бажаю всій нашій мусульманській громаді та всім мусульманам світу спокійного свята! Ramazan bayramıñız hayırlı ve mubarek olsun! Слава усім нашим воїнам, хто зараз в бою заради України! Дякую усім, хто допомагає! Слава Україні!</p>
  <div class="source"><a href="https://www.president.gov.ua/news/vazhlivo-shob-poki-trivaye-agresiya-rosiya-ne-mala-zhodnogo-82397">https://www.president.gov.ua/news/vazhlivo-shob-poki-trivaye-agresiya-rosiya-ne-mala-zhodnogo-82397</a></div>
</article>


<article>
  <h2>Мир має стати безальтернативним, саме тому зло має програти – виступ Президента України перед Генеральним конгресом Мексики</h2>
  <div class="badges"><span class="chip">UK</span> <span class="chip">2023-04-21</span></div>
  <p>Шановні присутні! Між нами дев’ять годин різниці в часі та понад 10 тисяч кілометрів відстані. Ми маємо різний державний шлях. І говоримо різними мовами. Але маємо й те, що допомагає нам зрозуміти одне одного. Наші серця – українські та мексиканські – щемлять однаково, коли ми бачимо, як невинні життя забираються. Забираються жорстоким насильством там, де міг би панувати справжній мир. Мир – це головне бажання у мільярдах молитов на землі, і десятки мільйонів таких молитов, таких бажань щодня лунають в Україні. Пані та панове! Народе Мексики! Хіба нас не об’єднує з вами мрія про безпеку та спокій на всіх вулицях усіх міст наших країн? Хіба не однаково ми засуджуємо тих, хто розстрілює мирних людей і спалює будинки? Ми однаково з вами не сприймаємо зла. Зло має безліч проявів, але завжди одну головну мішень – це людське життя. Хоч би яким був континент і хоч би якою була країна. Точно так само захистити життя – це всюди подвиг у боротьбі проти зла. І кожен, хто рятує від насильства, кожен, хто витягає дітей з-під куль убивць, кожен, хто зупиняє катів і мародерів, кожен, хто захищає жінок від ґвалтівників – кожен оборонець життя має здобувати найвищу шану свого суспільства та всіх порядних людей світу. Бо життя – це найвища цінність. Мир – найвища цінність. І найбільша підлість – іти агресією проти іншого народу та вести бандитські війни. Чи може Україна не опиратися агресії Росії? Ні, бо тоді ми втратимо життя. І йдеться не просто про щось абстрактне. На нашу землю прийшли ті, для кого життя нічого не вартує. Сотні машин із людьми, які хотіли врятуватися від бойових дій, російські солдати розстріляли просто на дорогах… Вони створювали катівні в кожному нашому місті, яке Росії вдавалося захопити. Зазвичай це були підвали, де знущалися з людей тижнями й місяцями… Російські солдати брали в заручники цілі села, усіх мешканців. І коли вбивали одних, а інші йшли їх ховати, було таке, що розстрілювали й тих інших… Ударити ракетою по залізничній станції, де на пероні сотні людей очікують на евакуаційний потяг, – це буденність для російської армії. Трохи понад рік тому, 8 квітня, це сталося в нашому місті Краматорську… 61 життя тоді забрала російська ракета і 121 людину вони поранили… І це лише один такий терористичний удар! Чи можете ви уявити свідомий удар по церкві напередодні Великодня? Удар з артилерії? Але для російських окупантів в Україні це не є чимось особливим. Вони зруйнували на нашій землі 256 церков. І якщо стільки зруйновано одних лише церков, то уявіть, скільки ж будинків! Тисячі й тисячі багатоповерхівок розбито російськими обстрілами, десятки тисяч приватних будинків. Спалені окупантом вщент села й міста – десятки таких сіл і міст – це те, що переживає Україна. Мексика захищає мирне співжиття народів і прагне стабільності для кожної нації, прагне безпеки. І тому, я впевнений, ваші люди зрозуміють нас і зрозуміють Україну. Я прошу вас спробувати поглянути на світ очима жінки, очима матері, яка залишила вдома з чоловіком дворічну дитину. Вийшла на короткий час у сусідній будинок. І саме в цей час російські ракети вдарили по її будинку, по звичайному багатоквартирному будинку в одному з українських міст. Ця жінка бачить, що там, де була її квартира, де її чоловік, її дитина, вже нічого немає. Російська ракета знищила увесь цей поверх, де жила ця родина. На жаль, дитина загинула… Як далі жити матері? Як і рідним іще 470 дітей, які загинули від початку агресії Росії. І це лише те, що ми можемо підтвердити офіційно. Ми бачимо на супутникових знімках, знаємо з агентурних джерел, що коїться на території, яка поки що окупована Росією: наскільки там зросла площа кладовищ, скільки там зʼявилося стихійних поховань. Десятки тисяч могил! Тих українців, які були вбиті, коли наступала російська армія, і тих, хто загинув за час окупації. Усі ці люди могли б бути живі, якби Росія не почала цю війну! Це рукотворне зло, яке сіє смерть так само, як найжорстокіші стихії, так само, як страшні землетруси. Щодня наші люди чують сирену як попередження про російські удари… Це страшно, коли народи поєднує це знання – знання про стан такої загрози життю. Я хочу бути зараз із вами абсолютно відвертим. Світ, на жаль, ще наповнений лицемірством. Росія розповідає, ніби вона хоче миру, хоча це російські вбивці досі залишаються на нашій землі й щодня забирають життя наших людей… Різні великі корпорації, транснаціональні бізнеси досі хочуть заробляти мільярди на торгівлі з Росією, і тому, окрім пропаганди, яку поширює сама Росія, інформаційний простір наповнюється ще й штучними сумнівами щодо того, а чи варто боротися проти того зла, що його несе ця держава. Є деякі лідери, які не були в Україні за час цієї війни та не бачили, що принесла сюди російська агресія й чому важливо захищати життя, але просто заради якогось популізму щось говорять про те, ніби це Україна не готова йти до миру… Намагаються залучити й ваших лідерів до цього руйнівного бачення ситуації. Понад п’ять місяців тому я представив українську формулу миру. Це відбулося на саміті «Великої двадцятки» в Індонезії. Формула – це вираження нашого досвіду, який ми здобули, захищаючи життя, борючись за дипломатичне рішення. Чим Росія відповідає на формулу миру? Обстріли, штурми, вбивства. Але світ і наше прагнення миру сильніші, ніж будь-який агресор! Українська формула миру звернена передусім до світу, і в цьому її сила. Вона звернена до всіх, хто може долучитися до реалізації конкретних пунктів формули й стати співтворцем перемоги над злом – співтворцем миру. Зараз, коли Росія відчуває своє ослаблення й наближення своєї поразки на полі бою, Москва знову намагається обманути світ своїм лицемірством і отримати час, щоб перегрупуватися, знайти нову зброю, продовжити агресію. Цього не можна допустити. Мир має стати безальтернативним. Саме тому зло має програти. Саме тому ми звертаємося до світу по підтримку. Саме тому ми закликаємо всі сумлінні держави приєднатися до глобальних зусиль щодо реалізації української формули миру. І я запрошую вас обрати, який пункт формули миру дає змогу Мексиці проявити лідерство! Україна вже пропонувала спільноті Латинської Америки зібрати спеціальний саміт та виступити об’єднано на захист глобально важливих принципів територіальної цілісності, миру й поваги між народами, суверенітету націй. Я вірю: з допомогою Мексики це може відбутися значно швидше! Пані та панове! Народе Мексики! Дякую вам за те, що ваша держава допомагає захищати міжнародний порядок, заснований на правилах. Ваш голос у Генеральній Асамблеї ООН та на інших міжнародних майданчиках надзвичайно важливий – голос на захист принципів і цілей Статуту ООН, а отже, на захист територіальної цілісності України та всіх націй світу. Дякую вам за гуманітарну підтримку для України, за програми лікування та реабілітації наших людей, що зазнали поранень унаслідок російської агресії, і за повагу до української спільноти в Мексиці. Прошу вас: будь ласка, продовжуйте захищати принципи, конвенції й договори, на яких тримається міжнародний порядок і глобальна стабільність. Бандитів і агресорів варто визнавати бандитами й агресорами. А кожен, хто перетворює життя на мішень, має отримувати справедливі вироки… Хоч би яким був континент і хоч би якою була країна. Тому, до речі, ми й працюємо над створенням трибуналу щодо злочину агресії Росії проти України й допомагаємо Міжнародному кримінальному суду, який видав ордер на арешт російського диктатора у справі про масове й систематичне викрадення українських дітей на російську територію. Хіба це забагато – прагнути справедливості? Це так само природно, як і захищати життя. Ніхто у світі не має права стояти вище, ніж людське життя. Ніхто у світі не має права руйнувати мир. Ніхто у світі не має бути «рівнішим», ніж міжнародне право. Впевнений, що Україна й Мексика в цьому абсолютно солідарні. Щиро бажаю вам миру! Запрошую разом працювати заради безпеки наших народів та безпеки світу загалом! Дякую вам за увагу! La patria es primero! Слава Україні!</p>
  <div class="source"><a href="https://www.president.gov.ua/news/mir-maye-stati-bezalternativnim-same-tomu-zlo-maye-prograti-82401">https://www.president.gov.ua/news/mir-maye-stati-bezalternativnim-same-tomu-zlo-maye-prograti-82401</a></div>
</article>


<article>
  <h2>Зараз усім нам треба зберігати єдність, мобілізованість і повну концентрацію на обороні – звернення Президента України</h2>
  <div class="badges"><span class="chip">UK</span> <span class="chip">2023-04-21</span></div>
  <p>Бажаю здоров’я, шановні українці! Провів сьогодні Ставку. Доповідали генерали Сирський, Тарнавський, Головком, керівник ГУР, представники уряду. Постійно й дуже уважно аналізуємо перебіг бойових дій, найгарячіші та всі потенційно небезпечні напрямки. Передова – пріоритет номер один. Активно готуємо й нові бригади та підрозділи, які ще проявлять себе на фронті. Питання їхнього забезпечення, тренування, інтеграції в загальний План оборони – щоразу на засіданнях Ставки додаємо важливих деталей. Усі в Україні маємо розуміти, що головним завданням держави є деокупація наших територій, повернення наших земель і наших людей із російської неволі. Ресурси держави спрямовуються передусім на це завдання. І я вдячний усім, хто допомагає. Хто зберігає увагу світу до України. Усім, хто створює в Україні робочі місця, хто сплачує податки, хто залишається в країні й підтримує роботу своїх підприємств. Усім, хто організовує збори для наших воїнів та відновлення – збори в Україні, в інших країнах… Зараз так само, як і минулого року, усім нам треба зберігати єдність, мобілізованість та повну концентрацію на обороні. Хочу сьогодні окремо подякувати кожному й кожній, хто на державних оборонних підприємствах та в бізнесі, який долучився, виробляє зброю та амуніцію, дрони, усім, хто ремонтує техніку, хто створює нову техніку, зокрема для розмінування. Дякую вам за те, що попри все Україна нарощує наш оборонний виробничий потенціал. Сьогодні на Ставці ми, як завжди, предметно розглянули ракетну програму, питання щодо боєприпасів. Увесь день максимальна увага комунікації у форматі «Рамштайн», сьогодні – засідання. Я дякую тим партнерам, чия рішучість цілком відповідає реальній ситуації й потребам на полі бою. Очікую доповідь міністра оборони за результатами «Рамштайну». Говорив із президенткою Європейського банку реконструкції та розвитку, вона була з візитом у Києві. Ключове – це реальна економічна взаємодія ЄБРР з Україною, залученість банку до відновлення й розвитку нашої країни. Кожна інвестиція зараз, кожне збережене чи створене робоче місце в Україні, кожен реалізований економічний проект – це теж захист. А коли йдеться про захист, критично важливою є швидкість. Звернули увагу ЄБРР, зокрема, на нагальні потреби у відбудові, на житлове будівництво, на інвестиційні можливості в Україні. Працювати з Україною та в Україні саме зараз – це реалізовувати саме ту місію, заради якої й був створений ЄБРР. Провів сьогодні й спеціальну нараду щодо тих заходів – передусім міжнародних, – які мають відбутися найближчими тижнями й місяцями. Ми детально опрацьовуємо зміст кожного заходу. Україна й наші воїни не мають часу на формальну політику та будь-які непрактичні речі. Кожен захід, кожні переговори й зустрічі мають дати конкретну допомогу обороні, мають конкретно посилювати наших воїнів і захист наших цінностей. Зброя й снаряди для наших воїнів, стійкість для нашої економіки, реальна підготовленість до будь-яких сценаріїв – усе це абсолютно предметно. Так було й так буде. Звичайно, я хочу подякувати нашим воїнам. Бахмут. За сміливі дії – 5-й окремій штурмовій бригаді. Дякую, хлопці! Лиманський напрямок. За стійкість і надійне утримання позицій – 66-та окрема механізована бригада. Молодці! 96-та Київська зенітна ракетна бригада. Дякую вам, воїни, за влучність! Дякую всім, хто зараз на позиціях, в окопах, на бойових завданнях, на бойовому чергуванні! Дякую всім, хто допомагає фронту! І, будь ласка, згадуйте тих, хто віддав своє життя, захищаючи Україну й українців. Світла памʼять нашим героям! Слава Україні!</p>
  <div class="source"><a href="https://www.president.gov.ua/news/zaraz-usim-nam-treba-zberigati-yednist-mobilizovanist-i-povn-82425">https://www.president.gov.ua/news/zaraz-usim-nam-treba-zberigati-yednist-mobilizovanist-i-povn-82425</a></div>
</article>


<article>
  <h2>Завдання – прибрати будь-які можливості Росії обходити санкції – звернення Президента України</h2>
  <div class="badges"><span class="chip">UK</span> <span class="chip">2023-04-22</span></div>
  <p>Бажаю здоровʼя, шановні українці! Сьогодні набули чинності три нових санкційних рішення щодо тих, хто вкладається в російську агресію й підтримує її. Передусім це черговий пакет санкцій проти російського ВПК – підприємств, які забезпечують армію-терориста. Цього разу до санкційних списків додано 322 компанії – виробники зброї, комплектувальних тощо. Інші два санкційні списки – це фізичні та юридичні особи, які допомагають обходити санкції проти Росії, тримають майно воєнних злочинців та залучені до знищення свободи як на території самої Росії, так і на нашій землі. Наші санкційні пакети детально опрацьовуються, зокрема, щодо синхронізації з партнерами. Це одне з ключових наших спільних завдань – абсолютно усіх, хто прагне швидшого завершення війни, швидшої нашої перемоги. Завдання – прибрати будь-які можливості для Росії обходити санкції. Кожна російська схема, яка дає змогу обійти санкції, додає часу цій війні, додає можливостей агресору. Відповідно, що жорсткіший санкційний режим проти Росії, що більше обмежень проти держави-терориста й усіх повʼязаних із нею осіб, проти всієї російської економіки війни, то швидшим буде й завершення агресії. І я дякую всім у світі, хто це розуміє. Важливо, що почалася глобальна обмежувальна робота щодо російської атомної галузі. Ця галузь не лише генерує кошти для бюджету агресора, а й допомагає ставити в залежність інші держави, на території яких реалізуються нібито «енергетичні» атомні проекти. Будь-яка енергетика для Кремля – це зброя. Атомна енергетика для них – це також зброя. І саме це, до речі, відбувається на Запорізькій атомній станції, яку Росія використовує саме як зброю для шантажу світу. Для шантажу катастрофою. І добре, що Британія, Америка, Франція, Японія, Канада утворили альянс, який має прибрати з глобального ринку атомну галузь держави-терориста. Окремо хочу подякувати сьогодні за підсумками цього тижня США й Канаді за нові пакети військової підтримки для наших воїнів. Дякую, друзі! Нідерланди – дякую за посилення ППО й за спільне з Данією рішення щодо танків. Дякую Німеччині. Є нові кроки, які забезпечать більше миру в нашому небі, і… можуть бути нові кроки, які принесуть більше миру нашій землі. Очікуємо цих рішень. Дякую Естонії, Фінляндії за нові оборонні пакети. Дякую Словаччині за авіацію. Дякую Швейцарії за нові санкційні кроки проти російських терористів. Наступний тиждень у відносинах із партнерами готуємо не менш результативним, ніж цей. Кожен такий результат для України – це врятовані життя наших людей. Це здатність наших воїнів захищати життя, відбивати російські штурми й готувати українські активні дії. Я дякую всім нашим воїнам, які зараз у бою! Особливо тим, хто зараз у найжорсткіших місцях передової – Марʼїнка та Бахмут, Авдіївка, Лиманський напрямок. Саме там найзапекліше. Дякую воїнам ЗСУ, Нацгвардії, прикордонникам… Окремо сьогодні відзначу підрозділ ГУР МО Тимура, який воює в Бахмуті. Дякую, хлопці, за вашу сміливість і результативність! Слава всім нашим воїнам! Слава всім нашим героям різних часів, які боролися за нашу незалежність! Україна завжди буде вільною! Слава Україні!</p>
  <div class="source"><a href="https://www.president.gov.ua/news/zavdannya-pribrati-bud-yaki-mozhlivosti-rosiyi-obhoditi-sank-82433">https://www.president.gov.ua/news/zavdannya-pribrati-bud-yaki-mozhlivosti-rosiyi-obhoditi-sank-82433</a></div>
</article>


<article>
  <h2>Наша перемога в цій війні буде спільною – усіх, хто її наближав – звернення Президента України</h2>
  <div class="badges"><span class="chip">UK</span> <span class="chip">2023-04-23</span></div>
  <p>Бажаю здоровʼя, шановні українці! Сьогодні хочу зосередитися на словах вдячності. Перше – воїнам. Усім, хто зараз у бою, на позиціях, на бойових завданнях. Авдіївка, Марʼїнка, Бахмут, Лиманський напрямок, Сіверський… 35-та окрема бригада морської піхоти імені контр-адмірала Остроградського, 55-та окрема артилерійська бригада «Запорізька Січ», десантники нашої «Сімдесятдевʼятки» – дякую вам, воїни! Незмінно хоробрі й міцні! 80-та бригада ДШВ – дякую за зразкове знищення ворога під Бахмутом. Молодці, хлопці! 54-та окрема механізована бригада імені гетьмана Мазепи – дякую за стійкість, за захист позицій, а отже, за захист України! Це важливо розуміти в кожному нашому місті, в кожному селі, всюди, де зараз більш-менш вже тихо. Всюди, де сьогодні був просто спокійний весняний сонячний день… Кожен день такої тиші в тилових областях здобувається нашими воїнами в жорстоких боях на передовій. У щоденних боях! Будь ласка, прошу, шануйте це. І завжди допомагайте нашим воїнам, коли це потрібно, завжди підтримуйте державу й оборону так, як це можливо. Друге – подяка рятувальникам, усім нашим працівникам ДСНС, які залучені до ліквідації наслідків ворожих ударів. Дякую всьому колективу ДСНС! А окремо за роботу саме цього тижня варто відзначити наших пожежників-рятувальників – сержанта Романа Світличного, сержанта Петра Бондаренка, старшого сержанта Олексія Інгульського, командира відділення 5-го державного пожежно-рятувального поста старшого прапорщика Олександра Іваненка, начальника 13-ї пожежно-рятувальної частини міста Немирів майора Василя Мельника та підполковника Віктора Кузьменка з Головного управління ДСНС у Полтавській області. Дякую вам! Третє – наші психологи. Сьогодні в нашій державі професійний день психологів, і я дякую кожному й кожній, хто обрав саме цю професію та присвячує своє життя і власне свій час здоров’ю та спокою інших. Хоч би де ви працювали, хоч би коли працювали, хоч би за яких умов це відбувалося, сенс роботи психолога завжди шляхетний – допомогти. Дякую тим, хто допомагає нашим людям! Четвертий пункт. Починаючи з 90-х років саме 23 квітня щорічно відзначається Всесвітній день книги та авторського права. Зараз, коли мільйони наших людей перебувають у різних країнах, коли українські діти живуть і вчаться в інших мовних та культурних середовищах, особливо важливо, мені здається, щоб через українську книгу українське бачення світу все це об’єднувало наших людей, зберігало звʼязок із домом. І я дякую всім, хто допомагає розповсюдженню нашої книги у світі. Хто реалізовує такі проекти, як наприклад «Книжки без кордонів». Важкого минулого року було роздано понад 280 тис. книжок у межах цього проекту. 20 країн долучились. Або інший наш проект – українські книжкові полички в майже 40 країнах світу. Дякую всім, хто допомагає! Дякую всім нашим українським видавцям, які продовжують роботу. І, звичайно, дякую всім, хто пише українською та про Україну. І, нарешті, п’яте. Ми продовжуємо готувати кілька важливих міжнародних подій, які можуть дати нашій державі більше міцності, а нашим воїнам – більше зброї. Майже щодня – відповідна комунікація з партнерами, відповідні завдання для нашої дипломатії. Наради, розмови, зустрічі. І я дякую всім, хто залучений до такої підготовчої роботи. В абсолютній більшості випадків це невидима для загалу робота. І так правильно. Саме так це працює. Результат базується на підготовці. Дякую кожному й кожній, хто готує результати для України! Офіс, уряд, наші дипломатичні представництва – дякую всім, хто залучений! Наша перемога в цій війні буде спільною. Усіх, хто її наближав. Усіх, хто воював і працював заради перемоги. Слава кожному українському герою! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/nasha-peremoga-v-cij-vijni-bude-spilnoyu-usih-hto-yiyi-nabli-82441">https://www.president.gov.ua/news/nasha-peremoga-v-cij-vijni-bude-spilnoyu-usih-hto-yiyi-nabli-82441</a></div>
</article>


<article>
  <h2>Уже готуємо нашу енергетику до наступної зими – звернення Президента України</h2>
  <div class="badges"><span class="chip">UK</span> <span class="chip">2023-04-24</span></div>
  <p>Бажаю здоровʼя, шановні українці! Повернувся до Києва із відрядження в Житомир, фактично увесь день працювали там. Спочатку – візит пані Премʼєр-міністра Естонії Каї Каллас. Переговори, підписання Спільної декларації. Я вдячний пані Премʼєр-міністру та всьому народу Естонії за чітку й незмінну підтримку нашого руху у Європейський Союз, у НАТО – відповідні пункти щодо Альянсу є в декларації. Сьогодні найбільше уваги приділили оборонним питанням, і це зрозуміло. Естонія серед тих, чия допомога нашій обороні найшвидша і найбільша, якщо подивитися на співвідношення обсягу допомоги та ВВП країни. Це стосується і гармат для нашої артилерії, і снарядів, і зброї для наших зенітників… Багато аспектів. Обговорили й рішення щодо зброї та амуніції, які досі на реалізації в інших наших партнерів у Євросоюзі. Той випадок, коли від швидкості постачання, від виконання вже ухвалених рішень, безпосередньо залежить життя людей. Я дякую Естонії за готовність сприяти у відповідній комунікації з іншими партнерами. Житомир був обраний майданчиком для наших переговорів невипадково. Саме у Житомирській області реалізовано проект відбудови, який дає Естонії першість – першість у тому, як швидко реалізовується те, про що домовилися. В місті Овручі Житомирської області до 1 червня має завершитися відбудова дитячого садочка – з допомогою Естонії. Цей проект буде додатково розширений. Є й інші проекти з відбудови – упевнений, усе реалізуємо. Було дуже приємно побувати в Житомирській політехніці – поспілкуватися зі студентами університету. Класний університет – відчувається, що справді дбають про студентів. Дбають про Україну – з урахуванням того, як університет готує для країни різних фахівців. Дякую кожному й кожній, хто був на зустрічі в політехніці, хто ставив питання і хто щиро реагував на відповіді. Хороше, енергійне спілкування. Саме це ми виборюємо зараз для всієї України – щоб усі наші діти, усі українські студенти й студентки в кожній частині нашої держави могли почуватися вільно, насолоджуватися свободою, здобувати освіту й реалізовувати себе в житті так, як вони цього хочуть. І це буде. Україна захистить свою свободу. Провів у Житомирі й спеціальну координаційну нараду з усіма, хто відповідає за область. Детально розглянули безпеку, економічну та соціальну ситуацію в області. Є рішення, зокрема щодо відновлення енергетики після російських ударів. І вже готуємо нашу енергетику до наступної зими. Також є рішення щодо освітньої інфраструктури – у нараді сьогодні взяв участь міністр освіти і науки. Звичайно, допоможемо нашим регіонам, і Житомирщині зокрема, зі шкільними автобусами. Окрему увагу приділили кордону. Була доповідь керівника Житомирської обласної військової адміністрації та голови Держприкордонслужби. Захист, облаштування кордону, ситуація загалом. Дякую всім, хто забезпечує нам цю міцність нашого державного кордону. І, до речі, хочу відзначити сьогодні наших воїнів-прикордонників – тих, хто разом з усіма силами оборони нашої держави захищає Україну на передовій. Є за що подякувати. Луганський і Краматорський прикордонні загони – дякую вам, воїни, за стійкість у Бахмуті! Луцький прикордонний загін – дякую вам, хлопці, за вашу силу на Авдіївському напрямку! Херсонський і Бердянський прикордонні загони – дякую за успішне виконання завдань на півдні нашої держави. Всі молодці! Слава всім нашим воїнам, хто зараз у бою, на бойових постах, на бойових завданнях! Дякую всім, хто допомагає Україні захищатися від російського зла! Дякую Житомиру за сьогоднішній день. Слава Україні!</p>
  <div class="source"><a href="https://www.president.gov.ua/news/uzhe-gotuyemo-nashu-energetiku-do-nastupnoyi-zimi-zvernennya-82465">https://www.president.gov.ua/news/uzhe-gotuyemo-nashu-energetiku-do-nastupnoyi-zimi-zvernennya-82465</a></div>
</article>


<article>
  <h2>Кожен прояв російського терору – це додаткові аргументи, що все має завершитись у трибуналі – звернення Президента України</h2>
  <div class="badges"><span class="chip">UK</span> <span class="chip">2023-04-25</span></div>
  <p>Українці! Українки! Усі наші партнери у світі! Протягом дня сьогодні тривав розбір завалів у місті Куп’янську Харківської області після російського обстрілу ракетами С-300. По звичайній цивільній забудові. Мішенню для терористів став краєзнавчий музей і прилеглі будинки. Росія вбила цим ударом двох жінок. Мої співчуття рідним і близьким загиблих… Десять людей були поранені – їм надається необхідна допомога. Загалом понад 60 музеїв і галерей у різних областях нашої країни так само зруйновані або пошкоджені окупантом. Сьогодні ж у Херсонській області ударом російської авіації була зруйнована церква. У селі Кізомис Білозерської громади. Православний храм… Керованою авіабомбою. Тобто російські військові знали, що саме вони знищують. Ця церква стала однією з уже сотень розбитих російськими ударами церков і молитовних будинків. Крим… Сьогодні окупанти увірвалися в будинок Абдурешита Джеппарова. Він один із представників кримськотатарського національного руху, правозахисник, громадянин України. Де він зараз, що з ним – невідомо. Це ще один приклад російських репресій проти корінного народу Криму, проти всіх наших людей. Тисячі й тисячі таких прикладів за час агресії як у Криму, так і в інших наших регіонах, окупованих Росією. Ніхто й ніде не може почуватися безпечно, поки агресор не розбитий. Це те, що кожен день в Україні доводить – усе те, що російські війська та спецслужби окупанта роблять на нашій землі проти наших людей. І це те, що вони мріють принести на землі інших народів. Увесь світ це знає. Так само світ знає: Росію можна зупинити. Це спільний інтерес. Зупинити силою наших воїнів на передовій. Нашою зброєю – як українською, так і тією, яку ми отримуємо від партнерів. Силою права, тобто санкціями, які потребують постійного посилення, а також нашою спільною роботою заради справедливості. Кожен прояв російського терору, кожен день агресії – це додаткові аргументи, що все це має завершитись у трибуналі – у новому Нюрнберзі щодо рашизму, щодо тих, хто знищує життя і людей, у кого ракети – проти музеїв, а керовані авіабомби – проти церков. Росія має програти. Іншої мети у світу бути не може. Бо все інше – це програш життя, це програш права, це програш власне світу. Сьогодні наша міжнародна санкційна група, група експертів, яку очолюють Андрій Єрмак і Майкл Макфол, представила документ про посилення санкцій проти Росії. Перший такий санкційний план був виконаний більш ніж на 70%. Тож зараз представлено, за якими напрямками можна ще посилити санкційний тиск і як дати світу більше стабільності через повне виключення з глобальних відносин усіх деструктивних російських суб’єктів, усіх тих, хто працює на війну. Цей санкційний документ буде на столах у всіх ключових лідерів світу – як політичних, так і громадських, бізнесових. Санкції проти російського нафтогазового сектору, проти атомної галузі, проти абсолютно кожного, хто допомагає Росії обходити вже застосовані обмеження. Це необхідний самозахист міжнародного правопорядку. Сьогодні ж я провів чергове засідання Ставки. Командувачі, Головком, розвідка, Міністерство оборони. Доповіді щодо бойових дій на фронті зараз, наших можливостей активно рухатися, комплектації нових підрозділів. Окремо поговорили сьогодні про «Рамштайн» та подальшу комунікацію з нашими партнерами. Провів і нараду щодо економічного відновлення України. Шмигаль, Свириденко, Шурма, Кубраков, Федоров – наша команда з відновлення. Представили економічну стратегію сьогоднішнього й повоєнного періоду. Вже зрозуміло, що результатом нашої перемоги стане можливість України бути реальним постачальником безпеки для всіх наших партнерів, для всіх у світі, хто цінує міжнародний порядок, заснований на правилах. Нові стандарти безпеки, які ми втілимо в нашому житті: у нашій інфраструктурі, енергетиці, логістиці та зв’язку, у соціальній та освітній сферах, у нашому виробництві – все це можна буде масштабувати в інших частинах світу. Так само – українські системи захисту, наша зброя, наш досвід наших людей, набутий у протистоянні російському терору. Усе це працюватиме на глобальний мир, на те, щоб ніхто у світі й ніколи не повторив російських злочинів. Слава кожному нашому воїну, хто зараз у бою, на бойових постах, на бойових завданнях! Окремо я хочу сьогодні відзначити 80-ту десантно-штурмову бригаду. Молодці, хлопці! Дякую вам за рішучість при знищенні окупанта в Бахмуті! Слава Україні!</p>
  <div class="source"><a href="https://www.president.gov.ua/news/kozhen-proyav-rosijskogo-teroru-ce-dodatkovi-argumenti-sho-v-82481">https://www.president.gov.ua/news/kozhen-proyav-rosijskogo-teroru-ce-dodatkovi-argumenti-sho-v-82481</a></div>
</article>


<article>
  <h2>Україна має унікальний досвід захисту держави та людей в умовах агресії, запрошуємо Італію разом будувати нову безпеку світу – Президент під час виступу на Конференції щодо відновлення України в Римі</h2>
  <div class="badges"><span class="chip">UK</span> <span class="chip">2023-04-26</span></div>
  <p>Пані Премʼєр-міністр Італії! Пане Премʼєр-міністр України! Пані віце-президент Конфедерації італійської промисловості! Пані та панове! Шановні присутні! Дорога Італіє! Дякую вам за цю Конференцію та щирий інтерес до України. Знаю, що мене слухають представники та представниці сотень італійських та українських компаній, і я хотів би звернутися до вас не просто як до тих, хто уособлює бізнес. А як до тат і мам, до синів і доньок, як до представників і представниць ваших громад, ваших міст, вашої країни… Тут абсолютно різні люди, різні родини, різні покоління, але ми з вами обʼєднані насправді одними прагненнями. Всі ми хочемо свободи та нормального розвитку для своїх дітей, хочемо безпеки й добробуту для своїх батьків. Хочемо спокою та легкості життя для своїх громад і міст. І це нас обʼєднує. І саме про це я пропоную поговорити. Про те, як ми з вами можемо разом дати більше безпеки нашим родинам. Більше добробуту нашим країнам. Більше свободи українським та італійським дітям. Більше гарантій нормальності життя для наших громад і для наших міст. Пані та панове! Уже зрозуміло, коли й чим має завершитися ця війна, яку Росія розвʼязала проти нас. Проти всіх нас. Проти України й усього нашого спільного європейського дому, який дав шанс на мирне життя й процвітання всім європейським народам. Я не маю сумніву, що ми здатні перемогти. Бо ми не лише віримо у свої сили, а й міцно стоїмо та захищаємо наші спільні цінності у єдності. У єдності! Хто зберігає єдність і не втрачає міцності, той перемагає. Я хочу подякувати зараз усій Італії, усім вашим людям і громадам, вашому лідерству й особисто пані Премʼєр-міністру Джорджі Мелоні за цю нашу єдність. Дякую! Єдність європейців, які знають, що за межами нашої свободи, тобто там, куди всіх нас у Європі хоче відкинути Росія, не може бути нормального й безпечного життя. Ми маємо зробити – і зробимо! – все, щоб ця російська війна завершилася російською ж поразкою. А отже, вже цього року маємо зробити все по максимуму, щоб підготувати наймасштабніший економічний проект нашого часу у Європі – проект відбудови України. Це колосальне завдання! Європа не бачила таких руйнувань, які в Україну принесла Росія, ще з часів Другої світової війни. Але саме після Другої світової війни Європа побачила, що дає справжня відбудова. Яке зростання приносить. Ми зараз напередодні не менших можливостей. У цій війні світ побачив, що треба для реального захисту кожної нації. Світ побачив, як треба змінити енергетику та інфраструктуру, виробництво та логістику, кіберсистеми та освітній простір, оборонну промисловість та оснащення армії. Отже, у світі є попит на нові стандарти безпеки, щоб кожна країна могла захиститися від будь-яких проявів агресії, терору чи стихії. І ми в Україні творимо такі стандарти безпеки. Я наведу вам пʼять прикладів, які продемонструють вам практичний сенс того, про що кажу. Перше – це енергетика. Росія розпочала справжню енергоагресію проти Європи. Провокувала цінову кризу і збідніння мільйонів родин через зростання рахунків, що шокує. Намагалася завадити фізичному постачанню палива у Європу. Била ракетами та іранськими дронами по нашій енергетиці, щоб українці залишилися без електрики й тепла взимку. Європа вистояла. Ми з вами гідно відповіли на цей виклик. І маємо тепер зробити все, щоб у ворога не було й теоретичної можливості зламати нашу енергетику. «Зелена» трансформація енергетики та своєрідна децентралізація виробництва – це відповідь. Що більше виробників – «зелених» виробників енергії, – то стійкіша система. Що більше джерел постачання, то надійніше забезпечується кожне місто, кожна громада й кожна родина. Плюс Італія є одним із лідерів у створенні «розумних» мереж (smart grids). Тому я запрошую ваші компанії разом розвивати українські мережі. І, будь ласка, не забувайте, що в найближчій перспективі українські мережі будуть мережами Євросоюзу. Друге – власне будівництво. Українці ніколи не здадуть своєї країни ворогу й ніколи не полишать своєї землі. Хоч сотні наших сіл і десятки міст спалені ударами російської артилерії та авіації, українці здатні повернути їх до життя. Не у звичці нашого народу – залишати на своїй землі рани, що не загоїлися. Ми маємо колосальну потребу у відбудові тисяч будинків, сотень шкіл, лікарень, транспортної, виробничої інфраструктури. Причому на новій безпековій основі, яка має стати типовою для інших країн, для міст у тих країнах, де люди в хороші часи можуть і не задумуватися про безпеку. Але розуміють, що гарантії потрібні. Щоб кожен батько був спокійним за свою дитину у школі – бо там є сховище, безпечне місце, яке гарантує захист. Щоб кожна мати знала: у її громаді, у її місті безпекова інфраструктура влаштована так, що будь-який терорист – чи держава, як Росія, чи якась терористична організація – точно програє наявній системі безпеки. Запрошую ваші компанії планувати, проектувати й будувати разом із нами таке безпечне майбутнє для нас та всіх, хто захоче імпортувати аналогічний рівень безпеки до себе. Третій приклад – це технології. Повномасштабна російська агресія не зламала українські фінанси, банківську систему, цифрові сервіси, до яких звикли наші люди. Ми зберегли в країні звʼязок і все те, без чого не уявити сучасного життя. Ба більше, ми залучили наших айтівців до кіберзахисту держави та економіки. Ми побудували кібероборону країни. Ми продовжуємо розвивати державний сервіс «Дія», який надає доступ до державних послуг через смартфон або портал. До того ж партнери у Європі вже беруть нашу «Дію» для свого цифрового розвитку. Наша оборонна промисловість набирає обертів навіть зараз, коли війна ще триває. Ми зацікавлені в локалізації в Україні виробництва такої військової техніки, яку ми отримуємо від партнерів. Ми будуємо нові виробництва власної зброї та боєприпасів. Ми створюємо такі нові інструменти захисту, як флот морських дронів, як широкий спектр безпілотників для нашого фронту. Впевнений: вашим компаніям є що додати до цих історій українського успіху. Четверте – глобальні ринки. Світ уже зрозумів, який потенціал має аграрний сектор нашої країни. Україна здатна гарантувати глобальну продовольчу стабільність. Постачання з України дає їжу на столи мільйонів родин у різних країнах, зокрема Африки, Азії. Від Алжиру до Ефіопії, від Лівану до Ємену. Без нашого постачання у деяких країнах запанував би хаос. А це означає – були б нові хвилі міграції, зокрема й у Європу. Окрім того, ніде у Європі немає такого значного потенціалу для «зеленої» металургії, який є в Україні. Від залізної руди до літію та інших максимально затребуваних світом ресурсів – усе це – Україна. Від природного газу до титану… Ми можемо дати – і дамо! – все це глобальним ринкам. Багато в чому зможемо замістити компанії з Росії – тих, хто обрав роботу на війну, а не на глобальний розвиток. Але завдання номер один – це переробка. А отже, це нові підприємства. А отже, це нова логістика й модернізація транспорту. А отже, це нові інвестиції. А отже, це прибутки. І я впевнений, що й ваших компаній також. І пʼятий приклад – і це далеко не остання з можливостей співпраці – фармацевтика й реабілітація. Є суто економічний факт: Україна – це величезний ринок та нетто-імпортер фармацевтичних товарів. Вже одне це означає, що локалізація виробництва в Україні дає очевидну вигоду. Але війна додала ще й інший рівень цій галузі. Йдеться про людей, які потребують реабілітації після поранень. Про тих, чиє життя отруєне посттравматичним та іншими розладами. Про тих, хто пройшов російський полон і окупацію, де немає й найпростішої медичної допомоги. Закінчити війну – це, зокрема, вгамувати біль, що був пережитий на війні, принесений із війни, повʼязаний із війною. Очевидно, що ми будемо працювати над цим в Україні – і разом із найкращими представниками світу. Україна бачить, у чому ключовий безпековий попит. Україна має унікальний досвід захисту держави й людей в умовах агресії та всіх можливих проявів терору. Немає такого зла, яке б Росія не намагалася зробити проти українців і від якого нам не довелось би оборонятися. Наш досвід захисту – успішній та масштабується на життя інших народів, інших країн. Логічно, що наш досвід стане частиною нового безпекового фундаменту світу. Запрошує вас, Італіє, будувати нову безпеку разом із нами! Запрошую ваші бізнеси, ваші інвестиції, ваш досвід уже зараз приходити в Україну. Будь ласка, контактуйте з нашою делегацією, яка є на Конференції, з паном Премʼєр-міністром України. Україна готова до співпраці! Слава всім, хто наближає нашу перемогу! Grazie Italia! Слава Україні!</p>
  <div class="source"><a href="https://www.president.gov.ua/news/ukrayina-maye-unikalnij-dosvid-zahistu-derzhavi-ta-lyudej-v-82493">https://www.president.gov.ua/news/ukrayina-maye-unikalnij-dosvid-zahistu-derzhavi-ta-lyudej-v-82493</a></div>
</article>


<article>
  <h2>Зараз є можливість дати нову енергію відносинам України та Китаю – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-04-26</span></div>
  <p>Бажаю здоровʼя, шановні українці! Передусім я хочу сьогодні подякувати всій нашій команді, яка займається обмінами. Вдалося повернути додому в Україну ще 44 людини з російського полону. Більшість – це військові. З різних напрямків. Є серед них захисники «Азовсталі» та Маріуполя, інших міст Донеччини, Херсонщини, Харківщини… Більшість – рядові та сержанти. Є офіцери. Двоє – цивільні. І це важливо, що команда працює щодо всіх, хто в полоні… Навіть якщо це особливо важко, як, зокрема, щодо деяких категорій полонених, і це не лише військовополонені, яких складно повертати, а й, приміром, цивільні полонені – одна із тих категорій, щодо якої складно. Про всіх памʼятаємо. І навіть якщо стосовно конкретної людини немає точної інформації про те, що з нею сталося, де може перебувати, таку людину все одно шукають і все перевіряють настільки, наскільки можливо. Україна має повернути всіх своїх. Я дякую всім вам, хлопці, хто координує цю роботу: Буданов, Єрмак, Лубінець, Усов, Малюк, Клименко… Дякую кожному й кожній, хто допомагає і в ГУР МО, і в Офісі, і в СБУ, і в інших наших структурах. Звичайно, дякую окремо всім нашим воїнам на передовій, хто збирає поповнення для обмінного фонду. Кожен російський полонений – це можливість обміну нашої людини. Загалом повернуто з російського полону за час повномасштабної війни вже 2279 українців і українок. Говорив сьогодні з лідером Китаю. Це була тривала й доволі раціональна розмова. Про такі розмови зазвичай говорять, що вони відкривають можливості. Зараз є можливість дати нову енергію нашим відносинам – України та Китаю. Є можливість застосувати політичний вплив Китаю, щоб повернути силу принципам і правилам, на яких має триматися мир. Україна та Китай, як і абсолютна більшість світу, однаково зацікавлені в міцності суверенітету націй і територіальної цілісності… У дотриманні головних безпекових правил, зокрема щодо неприпустимості погроз ядерною зброєю та розповсюдження ядерної зброї світом. Ми однаково зацікавлені, щоб ситуація навколо Запорізької атомної станції нарешті була повністю убезпечена і щоб атомні станції взагалі ніколи знову не використовувалися заради військових цілей – а саме таке цинічне використання АЕС Росія намагається зробити нормою. Дуже важливо, що Китай має однаковий із нами погляд на свободу мореплавства й торгівлі. Я поінформував пана Сі Цзіньпіна про наші зусилля щодо відновлення морського експорту продовольства. І я почув слова підтримки нашої Чорноморської зернової ініціативи, її подовження, а також – підтримки наших гуманітарних зусиль, зокрема програми «Зерно з України». Звичайно, суттєва частина розмови – це наші погляди на те, як можна відновити справедливий мир. Я представив українську формулу миру, її конкретні пункти. Ми домовилися продовжити наші комунікації. Сьогодні ж узяв участь у конференції в Римі, що присвячена відбудові нашої держави. Це такий особливий формат спілкування урядовців і представників промисловості й бізнесу наших країн, України та Італії. Щоб можна було безпосередньо залучити в Україну тих, хто уособлює економічну могутність Італії. Я дякую пані Прем’єр-міністру Джорджі Мелоні за цю конференцію, за її слова про незмінну підтримку України. Важливо, що вже зараз намічаємо нашу співпрацю у 24-му році. Зокрема, це стосується майбутнього італійського головування в G7, а також підготовки великої донорської конференції щодо відновлення. Провів окрему телефонну розмову з Джорджею. Ключовою темою була вже оборонна співпраця, підтримка наших воїнів. Дякую, Італіє! Цими днями проводимо й особливу роботу з партнерами щодо координації оборонних кроків та постачання. Дуже важливо для України, щоб кожен, хто разом із нами працює на захист свободи, чітко розумів, яку перспективу має наша сила, що конкретно ми можемо. Що краще ми розуміємо одне одного, то простіше працювати заради спільної перемоги. Зі зрозумілих причин деталі такої комунікації публічно поки не наводимо. Ще одне. Говорив сьогодні з директором МАГАТЕ Гроссі. Річниця Чорнобильської катастрофи – це саме той день, коли варто нагадати всім у світі, наскільки крихкою є наша безпека. І тим паче тоді, коли вже понад рік щодня й щохвилини зберігається штучно створена Росією загроза радіаційної катастрофи на Запорізькій атомній станції. Лише повний контроль України над ЗАЕС може повернути й повну безпеку, причому не лише нашій країні, а й усій Європі, усьому світу. Радіація не визнає державних кордонів так само, як і Російська Федерація. І лише повне дотримання правил може гарантувати безпеку. Окремо хочу подякувати пану Гроссі за його ініціативу – дуже важливу соціальну ініціативу – такої спеціальної програми медичної підтримки для персоналу всіх наших атомних станцій. Дякую за підтримку наших людей! Дякую кожному й кожній, хто нам допомагає боротися проти агресії! Слава всім українським воїнам, хто зараз у бою, на бойових постах та на бойових завданнях! Слава Україні!</p>
  <div class="source"><a href="https://www.president.gov.ua/news/zaraz-ye-mozhlivist-dati-novu-energiyu-vidnosinam-ukrayini-t-82501">https://www.president.gov.ua/news/zaraz-ye-mozhlivist-dati-novu-energiyu-vidnosinam-ukrayini-t-82501</a></div>
</article>


<article>
  <h2>Продовжимо працювати для повернення всіх депортованих українських дітей і для покарання Росії – звернення Президента України</h2>
  <div class="badges"><span class="chip">UK</span> <span class="chip">2023-04-27</span></div>
  <p>Бажаю здоров’я, шановні українці! Сьогодні є важливий політичний результат у Страсбурзі – на сесії Парламентської асамблеї Ради Європи. Ухвалено резолюцію, якою визнається, що депортація Росією українських дітей містить ознаки геноциду. І це перше визнання такого факту на рівні такої високої міжнародної організації, що об’єднує держави нашого континенту. Якщо говорити практично, це рішення суттєво допоможе нашій глобальній роботі щодо притягнення Росії та її посадовців, включно з керівником держави-терориста, до відповідальності саме за геноцид, геноцидну політику проти України. Депортація українських дітей – це один із цілком продуманих елементів намагання Росії стерти ідентичність нашого народу, знищити саму сутність українців. Це свідомий злочин геноциду, скоєний російськими посадовцями. Саме так це має кваліфікуватися і політично, і юридично. Сьогодні перша леді України зверталася до ПАРЄ – саме щодо дітей, сімей… Наші парламентарі й наші дипломати добре попрацювали. І на всіх рівнях – формальних і неформальних, із лідерами держав, на парламентському, урядовому, правоохоронному рівнях, у юридичній спільноті та в міжнародних і міжпарламентських організаціях – ми продовжимо працювати для повернення всіх депортованих українських дітей і для покарання Росії. Нам достеменно відомі дані майже 20 тисяч дітей, які були вивезені й розпорошені по різних регіонах держави-зла. Але очевидно, що це лише частина значно масштабніших злочинних дій. Таких дітей може бути значно більше. Європа та світ уже бачили різні депортації та спроби знищення народів. Саме на російському прикладі – відповідальністю цієї держави та її посадовців, винних у геноциді, – ми мусимо показати всім іншим потенційним джерелам такого ж зла, що безкарності більше ніколи не буде. А вироки за геноцид будуть. Так само, як і за всі інші злочини Росії проти України й наших людей. У Миколаєві вже завершився розбір завалів на місці ракетного удару, який стався сьогодні вночі. Понад 20 поранених, одна людина загинула… Мої співчуття рідним і близьким. Ракетами пошкоджені десятки звичайних будинків, два навчальні заклади. «Калібри» проти школи й коледжу, проти житлової забудови. Увечері ще один ракетний удар був завданий по Костянтинівці Донецької області. Пошкоджено теж школу, лікарню, житлові будинки. На жаль, є постраждалі люди. На жаль, юридична машина світу довго набирає обертів. Але набирає. На жаль, політичний тиск світу на державу-терориста, санкційний тиск ще не досяг повної сили. Але досягає… А от наші воїни від першого дня цієї битви на захист людей та людяності роблять абсолютно все можливе! І навіть більше, ніж можливо. Авдіївка – 35-та окрема бригада морської піхоти. Марʼїнка – наша славетна «Сімдесятдевʼятка»… Донецький напрямок загалом – 55-та окрема артилерійська бригада… Дякую вам, воїни, за незмінну результативність! Запорізький напрямок – сьогодні, як і завжди, є за що подякувати бійцям нашої 44-ї окремої артилерійської бригади. Молодці! Передав сьогодні письмову подяку воїнам і командиру 95-ї окремої бригади ДШВ, які дуже потужно бʼються поблизу Кремінної на Луганщині. І окремо хочу подякувати абсолютно всім, хто боронить Бахмут і знищує там ворога так масштабно, як окупант на це заслужив. Слава всім нашим воїнам, хто зараз у бою, на бойових постах, на бойових завданнях! Дякую всім у світі, хто нам допомагає! Вічна памʼять усім, чиї життя забрав російський терор! Слава Україні!</p>
  <div class="source"><a href="https://www.president.gov.ua/news/prodovzhimo-pracyuvati-dlya-povernennya-vsih-deportovanih-uk-82525">https://www.president.gov.ua/news/prodovzhimo-pracyuvati-dlya-povernennya-vsih-deportovanih-uk-82525</a></div>
</article>


<article>
  <h2>Зупинити терор і врятувати людей можна лише зброєю – звернення Президента України</h2>
  <div class="badges"><span class="chip">UK</span> <span class="chip">2023-04-28</span></div>
  <p>Дорогі українці! Увесь день тривав розбір завалів в Умані, у місці влучання російської ракети. Станом на цей час відомо вже про 23 загиблих, серед них четверо дітей. Мої співчуття рідним і близьким… Усім, хто був урятований – мешканцям цього будинку, сусідніх будинків, які зачепило, на жаль, вибуховою хвилею, – надається необхідна допомога. Я дякую кожному й кожній, хто взяв участь у рятувальній операції та підтримує врятованих людей. Ракета по Умані, по місту, яке абсолютно мирне, відоме всьому світу тим, що приймало щорічно десятки тисяч паломників-хасидів… Тільки абсолютне зло може коїти такий терор проти України. На Дніпропетровщині внаслідок сьогоднішнього ракетного удару загинули дві українки. Мати й донька. Ольга, 92-й рік народження, і Вероніка, 20-й рік народження. Ще й трьох років цій дитині не виповнилось! Вічна памʼять!.. Співчуття родині, співчуття близьким… Сьогодні нашим Повітряним силам вдалося збити більшість російських ракет – 21 із 23. Якби не це, державі-терористу вдалося б забрати значно більше жертв, більше життів. І це знову доводить, що зупинити терор і врятувати людей можна лише зброєю. ППО, сучасна авіація, без якої не буває повністю ефективної ППО. Артилерія, бронетехніка. Все, що необхідно, щоб дати безпеку нашим містам, нашим селам як у тилу, так і на передовій. Щоб повернути безпеку і нашим людям, які поки що, на жаль, на окупованій території. Тимчасово. Нікого не можемо залишити під владою російського зла. Сьогодні в Києві з візитом були Президентка Словаччини, Президент Чехії. Ми говорили саме про те, як дати захист усім нашим людям, прискорити відновлення миру й порядку на всій землі. Я подякував Словаччині і Чехії за підтримку: за надану зброю, політичну та санкційну допомогу, за підтримку людей, які отримали прихисток у словацьких і чеських громадах. Я окреслив партнерам, які перспективи в нас на полі бою зараз та якої подальшої допомоги ми потребуємо, щоб пройти увесь цей необхідний шлях. Поінформував про те, що робимо, щоб реалізувати нашу формулу миру, зокрема й пункт про притягнення до відповідальності винних в агресії. Дякую, що Словаччина та Чехія однаково з нами бачать потребу відновити справедливість і покарати воєнних злочинців, покарати всіх цих терористів. Підписали Спільну декларацію із Президенткою Словаччини та Президентом Чехії щодо нашого європейського та євроатлантичного руху. Говорив сьогодні також з Президентом Європейської ради Шарлем Мішелем. Поінформував його про наслідки російської терористичної атаки й подякував йому за підтримку нашої оборони, нашої економічної, нашої соціальної стійкості. Окремо обговорили з паном Президентом Європейської ради ситуацію навколо деструктивної, на мою думку, заборони окремими державами ввезення нашої аграрної продукції. Я підкреслюю, що це не лише порушує наявну Угоду про асоціацію між Україною та Євросоюзом, але й дає небезпечну надію Кремлю. Надію на те, що в нашому спільному європейському домі чиїсь помилкові рішення можуть панувати над спільними інтересами. Зараз, коли Росія порушує свободу торгівлі, намагається заблокувати постачання аграрної продукції на світовий ринок, точно не час будь-кому слідувати за державою-злом, робити щось схоже. Треба знайти нормальний, у європейському дусі, конструктивний вихід із цієї ситуації, непростої. Таке рішення, яке враховувало б інтереси всіх наших країн і Європи загалом. Ми обговорили з паном Мішелем, як це можна зробити, яке це може бути рішення, і постійно контактуємо з усіма партнерами. Сьогодні ж відбулася й знакова інвестиційна подія для України – перша велика інвестиція в Україну від початку повномасштабного вторгнення. Обсяг інвестиції – 250 мільйонів доларів, і це лише старт відповідного пакету. Саме зараз, коли ми ще боремось із російським терором, великий світовий бізнес не лише вірить у нашу перемогу, а й підтверджує цю віру своїми багатомільйонними інвестиціями, конкретикою. Я дякую всім, хто допомагає Україні! Слава всім нашим воїнам, хто зараз у бою, на бойових постах, на бойових завданнях! Дякую народу України! Слава Україні!</p>
  <div class="source"><a href="https://www.president.gov.ua/news/zupiniti-teror-i-vryatuvati-lyudej-mozhna-lishe-zbroyeyu-zve-82557">https://www.president.gov.ua/news/zupiniti-teror-i-vryatuvati-lyudej-mozhna-lishe-zbroyeyu-zve-82557</a></div>
</article>


<article>
  <h2>Недостатньо лише того, щоб Росія була слабкою, треба, щоб вона відповіла за все скоєне – звернення Президента України</h2>
  <div class="badges"><span class="chip">UK</span> <span class="chip">2023-04-29</span></div>
  <p>Дорогі українці! Тільки сьогодні вдень в Умані завершилися пошуково-рятувальні роботи. Я хочу подякувати всій команді ДСНС, Національної поліції, нашим медикам, комунальним службам Умані, військовим, нашим волонтерам – усім, хто взяв участь у рятувальній операції та допомагає врятованим людям. Бажаю якнайшвидшого одужання всім, хто був поранений цим ударом, травмований. Ми зробимо все можливе, щоб держава-терорист якнайшвидше відповіла за скоєне нею. Кожен, хто готує такі ракетні обстріли, не може не знати, що стане співучасником убивства. Кожен, хто наводить ракети й запускає, хто обслуговує літаки й кораблі для терору. Не лише ті, хто віддає накази, а всі, ви всі терористи та вбивці і ви всі маєте бути покарані. І обовʼязково – ті, хто скоїв первісний злочин, із якого почалися всі інші, – злочин агресії проти наших людей, проти нашої держави. Життя шести дітей забрав цей удар по Умані, загалом 23 людини загинули… Світла їм пам’ять! Мої співчуття всім рідним, близьким! Наступний тиждень буде доволі важливим з погляду саме нашої боротьби за справедливість для українців, тобто за покарання для держави-терориста й усіх її воєнних злочинців. Ми готуємо кілька важливих, потужних кроків, щоб більше консолідувати партнерів і дати більше енергії для створення трибуналу щодо злочину російської агресії. І щоб прискорити поразку держави-терориста. Україні й світові не достатньо лише того, щоб Росія була слабкою, як це вже відбувається. Треба, щоб вона повністю відповіла за все скоєне нею. Готуємо й нові санкційні рішення щодо осіб і компаній, які працюють на ВПК терористів, щодо іноземних суб’єктів, чиє постачання допомагає Росії подовжувати цю агресію. Незабаром ці наші рішення будуть оприлюднені. Днями підписав нові укази про відзначення нагородами наших захисників, наших героїв. Ще майже 450 воїнів Збройних Сил України, Сухопутних військ, десантників, Повітряних сил, тероборони та ще понад 300 – із Національної гвардії, нашої поліції, ДСНС, наші прикордонники. Загалом за час повномасштабної війни вже 45038 українців і українок відзначені державними нагородами. І це свідчення надзвичайного щоденного героїзму наших людей. Усіх, хто воює заради України, усіх, хто працює заради нашої перемоги. Слава всім, хто в бою заради нашої держави, на бойових постах! Слава всім, хто тренує наших воїнів! Слава всім, хто лікує й реабілітує після поранень, хто відновлює нормальне життя після російських обстрілів і окупації. Хто повертає наших людей із російського полону. Я дякую кожному й кожній у світі, хто допомагає нам! Зараз це важливо. Ми високо це цінуємо. Усі разом наближаємо вирок для держави-зла. Ми наближаємо нашу перемогу. Так і буде! Слава Україні!</p>
  <div class="source"><a href="https://www.president.gov.ua/news/nedostatno-lishe-togo-shob-rosiya-bula-slabkoyu-treba-shob-v-82565">https://www.president.gov.ua/news/nedostatno-lishe-togo-shob-rosiya-bula-slabkoyu-treba-shob-v-82565</a></div>
</article>


<article>
  <h2>Окупанту точно не вдасться відібрати у нас мир, який є природною частиною українського характеру – звернення Президента України</h2>
  <div class="badges"><span class="chip">UK</span> <span class="chip">2023-04-30</span></div>
  <p>Бажаю здоров’я, шановні українці! Сьогодні ми в Україні відзначаємо професійний день наших воїнів-прикордонників. Вони дали перший бій окупанту на сході, вони міцно тримають кордон – від Волині до Харківщини, і вони обовʼязково повернуться в усі пункти нашого державного кордону на Донбасі та в Криму. Обовʼязково настане день, коли знов буде цілком звичною справою український прикордонний контроль для пасажирів у міжнародних аеропортах нашого Донецька та Сімферополя. Окупанту точно не вдасться відібрати у нас мир, який є природною частиною українського характеру… Мир і прагнення волі – для всієї нашої держави, для всіх наших регіонів, міст і громад. Обовʼязково здобудемо. Хочу зараз особливо відзначити наших воїнів-прикордонників, які разом із усіма силами оборони та безпеки України захищають нашу державу і наших людей в боях на Донбасі… Найбільш жорстокі напрямки… Марʼїнський, Бахмутський, Лиманський… Дякую вам, воїни! Окремо відзначу бійців Луцького прикордонного загону, які боронять Авдіївський напрямок… Дуже потужно! Дякую вам! Південні напрямки, де підрозділи наших прикордонників завжди ефективно «мінусують» окупанта… Дякую вам! Дякую військовослужбовцям Харківського, Сумського та Чернігівського загонів, які захищають наш кордон із державою-терористом! Дякую всім, хто укріплює наш кордон на Волині, Рівненщині, Житомирщині та Київщині! Говорив із Президентом Франції Макроном – як завжди, тривало і змістовно. Координуємо наші позиції – щоб дати ще більше сили нашим воїнам і щоб прискорити завершення війни нашою перемогою. Я вдячний Франції й Еммануелю особисто за підтримку нашої держави, наших людей. Зараз, у цій розмові, пан Президент підтвердив для України постачання саме того, про що я звертався у минулій розмові. Швидкість і конкретність реагування – це дуже важливо, це те, що значно посилює наші можливості. Дякую за цей збройний пакет! Дуже важливо – щоб Росія отримувала постійно сильніші сигнали, що світ не пробачить жодного із проявів російського терору. І щоб якнайбільше глобальних гравців були абсолютно принциповими у дотриманні режиму санкцій проти Росії за терор. Я дякую кожному і кожній у світі, хто допомагає посилювати ізоляцію терористів і зупиняти будь-яке постачання терористам зброї, її компонентів, хто працює для блокування ВПК Росії і для посилення оборонних можливостей всієї Європи. За підсумками цього тижня хочу особливо подякувати нашим партнерам із Данії – за «Цезарі»; зі Словенії – за бронетехніку; з Іспанії – за танки; з Німеччини – за додаткові оборонні наміри щодо бронетехніки і снарядів, за ППО… Дякую Америці за фінансування обсягом 1 млрд 250 млн доларів для підтримки нашого бюджету та стійкості. Дякую Нідерландам за рішення парламенту щодо тренування українських воїнів на передових західних системах. Дякую Італії за активність заради скорішої відбудови нашої держави. Дякую Хорватії за нову допомогу у лікуванні наших захисників після поранень у боях… Обовʼязково у максимальній єдності, зберігаючи максимальну принциповість для захисту наших спільних цінностей та максимально швидко виконуючи оборонні домовленості – всі разом в Україні, в Європі, у світі, – зможемо не дати Росії затягнути війну і відновимо нормальний справедливий мир. Слава всім, хто в бою заради України! Світла памʼять усім нашим героям різних часів, які віддали своє життя за незалежність! Слава Україні!</p>
  <div class="source"><a href="https://www.president.gov.ua/news/okupantu-tochno-ne-vdastsya-vidibrati-u-nas-mir-yakij-ye-pri-82577">https://www.president.gov.ua/news/okupantu-tochno-ne-vdastsya-vidibrati-u-nas-mir-yakij-ye-pri-82577</a></div>
</article>


<article>
  <h2>На кожен удар російські окупанти отримають нашу відповідь – звернення Президента України</h2>
  <div class="badges"><span class="chip">UK</span> <span class="chip">2023-05-01</span></div>
  <p>Бажаю здоровʼя, шановні українці! Цей понеділок і новий тиждень почав із годинної наради з усіма рівнями управління державою та захистом. Голова уряду, міністри, Офіс. Доповідали Головком, керівники ГУР і Служби зовнішньої розвідки, голова СБУ, секретар РНБО. Перше питання – наслідки російських ударів, зокрема ракетних. Лише за минулу ніч, від опівночі до сьомої ранку, вдалося збити 15 російських ракет. Але, на жаль, не всі. Поки не всі. Максимально активно працюємо з партнерами, щоб захист нашого неба став іще надійнішим. Обговорили на вранішній нараді ймовірну поведінку ворога найближчим часом, скоординували наші оборонні кроки. Окремо – питання зброї та снарядів для наших воїнів. Також – ситуація на поки що окупованій території й протидія Росії. Жодного шансу окупанту на нашій землі! Ворогу – лише знищення. Ось лише один приклад сьогодні. Чернігівщина, село Лизунівка, це північ області, неподалік державного кордону. Там російська авіабомба зруйнувала ще одну українську школу… На жаль, цей удар забрав життя підлітка – хлопець 2009 року народження… 14 років дитині! Він просто був неподалік школи. Мої співчуття рідним і близьким! Павлоград Дніпропетровської області. Ракети терористів забрали життя двох людей, зовсім молодих хлопців… Мої співчуття родинам! Ще сорок людей – жінки, діти, чоловіки – отримали допомогу після поранень і травмувань. На кожен такий удар російські окупанти отримають нашу відповідь. І я дякую всім нашим воїнам, які це забезпечують щодня й щоночі. Які захищають наші позиції, відбивають російські штурми, допомагають своїм вогнем побратимам, хто поруч на позиціях, і по максимуму знищують окупанта. Що більше української влучності, що більше української взаємопідтримки, то швидше російське зло буде знищене. Я дякую усім нашим партнерам, хто бачить спільне завдання України та світу саме так: очевидна поразка держави-терориста й справедливий мир для України та всієї Європи. Сьогодні провів кілька нарад щодо нашої дипломатичної роботи у травні, яка наближає саме такий мир – справедливий, саме такий результат цієї війни – поразку окупанта. Провів сьогодні й кілька телефонних переговорів. Подякував Канаді й особисто Премʼєр-міністру Трюдо за незмінну підтримку нашої держави. Ми готуємо програму довготривалої оборонної співпраці між Україною та Канадою. Дуже важливо: Канада вже почала конфіскацію російських активів. І це вагомий приклад для всіх інших у світі. Обговорили й санкційний тиск, і нашу політичну взаємодію. Говорив сьогодні із Премʼєр-міністром Нової Зеландії Гіпкінсом. Подякував за принциповість у захисті міжнародного права – Нова Зеландія часто є серед лідерів у санкційних обмеженнях. Подякував і за участь Нової Зеландії в підготовці наших воїнів. Домовилися працювати над більшою консолідацією країн Тихоокеанського регіону для захисту міжнародних правил. І ще одне. Сьогодні – вже десята річниця з дня заснування однієї зі славетних українських військових частин, а саме – 140-го окремого центру спеціальних операцій. Це дуже майстерні воїни – рішучі, міцні та надзвичайно досвідчені. Вони брали участь в обороні та звільненні Київщини – Бучі, Гостомеля, Бородянки та інших міст і сіл, Харківщини – Ізюма, Чугуєва. Виконували стратегічно важливі місії на південних напрямках, потужно билися проти окупантів на Донбасі. Дякую вам, воїни! Україна завжди памʼятатиме вашу сміливість, ніколи не забуде тих воїнів, які віддали свої життя у бою за державу. Хай буде їм шаною перемога нашої держави в цій війні! Слава всім, хто бʼється заради України! Слава всім, хто захищає і рятує наших людей! Слава Україні!</p>
  <div class="source"><a href="https://www.president.gov.ua/news/na-kozhen-udar-rosijski-okupanti-otrimayut-nashu-vidpovid-zv-82581">https://www.president.gov.ua/news/na-kozhen-udar-rosijski-okupanti-otrimayut-nashu-vidpovid-zv-82581</a></div>
</article>


<article>
  <h2>Готуємо великий санкційний пакет, рішення вже незабаром – звернення Президента України</h2>
  <div class="badges"><span class="chip">UK</span> <span class="chip">2023-05-02</span></div>
  <p>Бажаю здоровʼя, шановні українці! Короткий звіт про сьогоднішній день. Перше – військовий кабінет. Це особлива робота з ключовими командувачами й тими, хто забезпечує оборону. Зрозуміло, що це закрита робота, її деталі не оприлюднюються. Але так само, як і засідання Ставки, військовий кабінет теж працює регулярно для синхронізації наших найбільш важливих оборонних та активних дій. Друге – санкції. Провів нараду щодо посилення санкційних режимів – як наших, українських, та і спільних із партнерами. Уважно стежимо за тим, як держава-терорист намагається обходити санкції, фіксуємо кожен такий напрямок, працюємо разом з партнерами, щоб заблокувати це. Готуємо великий санкційний пакет. Рішення вже незабаром. Третє – міжнародні заходи. Цей травень і наступні місяці будуть доволі активними для України в міжнародній площині. Буде багато переговорної роботи, міжнародні заходи, які посилять нашу оборону. Все опрацьовуємо. Провів сьогодні кілька нарад щодо запланованого на цей тиждень і на найближчий час. Четверте – провів нараду з главою уряду Шмигалем. Координація, підготовка рішень. Готуємо концептуальні безпекові рішення для розвитку України, нашої інфраструктури як зараз, так і після війни. Готуємось і до запланованих міжнародних зустрічей щодо відбудови України та відповідних переговорів із партнерами. І п&#x27;яте – сьогоднішні міжнародні зустрічі й розмови. Зустрівся з делегацією парламенту Португалії на чолі з головою парламенту. Продуктивно. Подякував за підтримку нашої держави й людей. Тематика розмови – доволі широка, але головне все ж це те, що нас обʼєднує… Це безпека для всіх європейців, стабільність, а отже, це подальший розвиток і посилення європейської та євроатлантичної спільноти. В цьому контексті зазначив, яких рішень очікуємо від саміту партнерів у Вільнюсі в липні, саміту НАТО. Говорив сьогодні з головою Африканського Союзу, Президентом Коморських Островів. Важлива розмова й важливі спільні розуміння. Подякував за підтримку на глобальних майданчиках, зокрема в ООН. Запросив приєднатися до реалізації нашої формули миру й запевнив, що Україна готова бути надійним гарантом продовольчої безпеки. Ми робимо все, щоб ліквідувати будь-яку шкоду від російської агресії як для наших людей, так і для всіх наших партнерів. Дякую кожному у світі, хто підтримує Україну! Слава всім нашим воїнам, які зараз у бою заради нашої держави, на бойових постах та на бойових завданнях! Особливо відзначу сьогодні воїнів 77-ї окремої аеромобільної та 93-ї окремої механізованої бригад, які обороняють Бахмутський напрямок. Справді результативно! Дякую, хлопці! Слава Україні!</p>
  <div class="source"><a href="https://www.president.gov.ua/news/gotuyemo-velikij-sankcijnij-paket-rishennya-vzhe-nezabarom-z-82593">https://www.president.gov.ua/news/gotuyemo-velikij-sankcijnij-paket-rishennya-vzhe-nezabarom-z-82593</a></div>
</article>


<article>
  <h2>Гаага стає справжнім хабом справедливості для всіх, хто постраждав від агресії та інших міжнародних злочинів – виступ Президента України в парламенті Нідерландів</h2>
  <div class="badges"><span class="chip">UK</span> <span class="chip">2023-05-04</span></div>
  <p>Пані та панове! Для мене честь – звертатися сьогодні до вас, представників і представниць обох палат парламенту Нідерландів, голів комітетів парламенту, до вас, шановні спікери Палати представників і Сенату Генеральних Штатів. Коли демократія справжня та має стійку й тривалу традицію в країні, парламент є серцем такої країни. Я впевнений, що серце Нідерландів відчує, чого прагнуть серця українців. Минув рік від моменту, коли я звертався – дякую за цю можливість – вперше до парламенту й народу Нідерландів. У 36-й день повномасштабної війни я говорив, чому варто об’єднатися нам із вами та всім європейцям, усьому світу. Об’єднатися для захисту свободи та прав людини. Тоді, рік тому, я говорив, що цю війну не можна пробачити. Жоден зі злочинів, скоєних Росією. Говорив, що в Гаазі точно знають, як притягти до відповідальності усіх російських убивць і катів. Сьогодні настав час подякувати вам, вашій великій країні й вашому лідерству. Я вдячний вам за те, що ми досягли найбільшої єдності у Європі, про яку десятиліттями лише мріяли. І цього не сталося б без Нідерландів, без вашого лідерства. Я вдячний вам, що те, що ви цінуєте, ви й допомагаєте захищати. Нідерланди захищають свободу, захищають верховенство права, захищають демократію, захищають Європу і наш із вами спосіб життя. Життя вільних людей. Але вільних не через неволю для когось іншого, а завдяки людським правам і повазі для всіх. Ось це – наша Європа. Жодному агресору тепер не спаде на думку, що він нібито може спалити у вогні агресії цінності нашої з вами Європи. Росії здавалося, що Європа слабка. Що ж, тепер Росія не знає, що придумати, аби приховати свою слабкість. Я вдячний вам за те, що Гаага – місто, яке у світу асоціюється з міжнародним правом, – стає справжнім хабом справедливості. Справедливості для всіх, хто постраждав від агресії та інших міжнародних злочинів. Ось це – рік нашої з вами співпраці. Я тут, щоб подякувати всім у Нідерландах. Від парламенту й до найменшої громади. Від Його Величності Короля та королівської родини й до кожного громадянина Нідерландів. Від уряду до кожної родини, яка допомогла нам – моя глибока вдячність за це - прийняла українців, які знайшли прихисток у вашій країні. Дякую вам! Разом ми справді робимо життя захищеним. Пані та панове! Було б логічно тепер визначити інші речі, щодо яких зможемо підбити підсумки за рік. Речі, важливі як для України, так і для усієї Європи та кожного у світі, хто цінує свободу й життя так само, як ми з вами. Три пункти. Перший. Українці об’єднані прагненням перемоги. Але це не лише наше бажання відвоювати своє. І ми точно не хочемо взяти чуже. Ми хочемо знищити підлість, із якою прийшла держава-терорист. Підлість, коли російські протикорабельні ракети б’ють по звичайних торговельних центрах. Це було вчора й позавчора. І кожного тижня ми бачимо подібні жахливі трагедії. Підлість, коли держава-терорист ставить за мету залишити сусідній народ взимку у тотальному блекауті. Підлість, коли Росія окуповує атомну станцію, ставить на її території ракетні системи залпового вогню й під прикриттям атомних реакторів обстрілює сусідні міста. Уся ця концентрована підлість повинна програти разом із Росією. І коли синьо-жовтий український прапор повертатиметься на окуповану Росією територію, паралельно із цим держава-терорист повинна відчувати, що світ гидує навіть просто перетинатися з Росією і російським. Санкції – так. Ізоляція Росії – так. Тиск на громадян Росії, щоб вони шукали, як змінити режим у своїй країні, – так. Вироки за терор – так. Універсальні норми для всіх юрисдикцій, щоб конфіскувати російські активи й використати їх для компенсації збитків від агресії, – так. Маємо досягти цього максимально, щоб швидше наблизити спільний мир. Другий пункт. Улітку цього року Європа матиме історичну можливість раз і назавжди перекрити кисень російському реваншизму. Липневий саміт НАТО – це той час і формат, який дає змогу усунути безпекову невизначеність у Європі. Чи можете ви уявити, що якась частина вашої країни, припустимо, Ейндховен чи Гронінген, можуть бути поза межами спільного безпекового й правового простору Нідерландів? У «сірій зоні», яка привертатиме увагу міжнародних злочинців. Це неможливо, це абсурдно. І так само неможливо й абсурдно – залишати Україну поза межами безпекового й правового простору нашої спільної батьківщини – Європи. Україна має отримати рішення щодо алгоритму приєднання до Альянсу. Зрозуміло, що не можемо вступити в НАТО, поки триває війна. Але усунути безпекову невизначеність можна й треба зараз – це політичне рішення. Росія має побачити, що безпека України неминуче буде гарантована, щоб почати усвідомлювати себе, Росію, лише у власних кордонах. Закликаю Нідерланди ухвалити це стратегічно важливе для безпеки Європи рішення! Рішення щодо України й НАТО. І третій пункт. Оборона – це люди. Люди, які мають зброю. Що потужніша зброя й далекобійніший вогонь, то більше життів рятується від щоденних ворожих ударів. Цінувати життя та зберігати оборонні табу між союзниками, які повинні захищати життя, – це очевидна суперечність. Тож що довше зберігаються табу щодо зброї, то більше наших воїнів віддають життя, щоб витягнути оборону, коли зброя недостатньо потужна чи далекобійна й коли винищувачі Росії ефективніші, ніж літаки захисників Європи. Зараз усе це, на жаль, зберігається. Табу щодо зброї. Чи надовго? Залежить від усіх нас. Пані та панове! Пам’ятаємо лідерство Нідерландів в ініціюванні постачання PzH 2000 – дякуємо вам за це сміливе рішення, за Patriot та іншу зброю. Пам’ятаємо, що Нідерланди були першими, хто сказав, що F-16 – це не табу. Ваше лідерство справді дає результат. Тож забезпечмо разом нові! Вірю, що під час наступного візиту – я вірю, що він відбудеться – я зможу вам так само лише дякувати, як роблю це сьогодні. Я вірю, що українці та всі європейці зможуть подякувати вам, зокрема, за наближення миру та за врятовані життя. Врятовані спільними діями, як ми вже це бачили. Світла пам’ять усім чоловікам і жінкам, дітям і дорослим, чиї життя забрали війни! Слава кожному герою, який б’ється, щоб життя перемогло! Перемогло зараз! Дякую за увагу і підтримку! Слава Україні!</p>
  <div class="source"><a href="https://www.president.gov.ua/news/gaaga-staye-spravzhnim-habom-spravedlivosti-dlya-vsih-hto-po-82649">https://www.president.gov.ua/news/gaaga-staye-spravzhnim-habom-spravedlivosti-dlya-vsih-hto-po-82649</a></div>
</article>


<article>
  <h2>Виступ Володимира Зеленського перед представниками громадськості, політичних та експертних кіл Королівства Нідерланди й міжнародних інституцій, розташованих у Гаазі</h2>
  <div class="badges"><span class="chip">UK</span> <span class="chip">2023-05-04</span></div>
  <p>Передусім хочу подякувати вам за увагу й повагу до України, яку відчув сьогодні. Це увага й повага від людей, які так само цінують свободу й не терплять тиранії, як ми в Україні! Дякую вам! Шановний міністре Гукстра та члени парламенту! Шановні посли та журналісти! Шановні представники міжнародних організацій, політичної та суддівської спільнот! Народе Нідерландів! Я радий бути у вашій сильній країні – країні свободи й справедливості, які є універсальними цінностями. І саме про них я говоритиму сьогодні. Звичайно, усім нам хочеться побачити в Гаазі іншого Володимира, який заслуговує, щоб саме тут, у столиці міжнародного права, прозвучав вирок щодо його злочинних дій. Упевнений: побачимо, коли переможемо. А ми переможемо, і не лише на полі бою, і не лише цю агресію. Погляньте, як країни світу об’єднуються, щоб допомогти українцям захищатися. Що в основі цього прагнення допомогти? Відчуття того, що вирішується більше, ніж доля однієї країни. Відчуття, що можна досягти більшого, ніж поразка одного агресора. Зараз можемо припинити загарбницькі війни як такі. Можемо перемогти агресію як злочинну ідею, що зароджується в голові того, хто звик до безкарності. Безкарність – це ключ, що відчиняє двері для агресії. Можна поглянути на будь-яку загарбницьку війну в історії – усі вони мають одну спільну рису: винуватці війни не вірили, що їм доведеться відповідати за скоєне. Вони повинні відповісти за війну! Хто приносить війну, має отримати суд. Пані та панове! Перемогти безкарність агресора – це знищити джерело агресії. Перемога у війні здобувається силою зброї. Ось як це досягається. І я вдячний вам, Нідерланди, за кожну надану Україні одиницю зброї, за все, що дає нам змогу тримати оборону й поступово готувати наші активні дії. Але ж знаємо, що сталість миру після перемоги здобувається не чим іншим, як силою цінностей. Передусім силою свободи й силою права, які мають працювати на повну, щоб була справедливість. Не гібриди обіцянок замість людських прав, а справжня свобода. Не гібриди безкарності й символічних формальностей, а повноцінне правосуддя. Не гібриди миру й постійні спалахи насильства на лінії фронту, а сталий мир. Коли поважають цінності – поважають справжню свободу, справжню справедливість, справжній мир, а не гібридні форми. І це саме те, що нам зараз потрібно. Я прошу вас подумати зараз про одне число. Це число 6139. Це кількість воєнних злочинів, скоєних російськими окупантами лише у квітні цього року. Ці злочини призвели до загибелі 207 цивільних українців. Серед них 11 дітей. Ще 17 дітей і 400 дорослих були поранені. Лише за місяць… А повномасштабне російське вторгнення триває вже 15-й місяць. Лише вчора й тільки в нашій Херсонській області Росія вбила 23 людини, 49 зазнали поранень. Я кажу про цивільних. І вже понад девʼять років тому все це почалося з окупації Криму та гібридної війни Росії проти України на Донбасі. Тисячі й тисячі воєнних злочинів, тисячі й тисячі жертв. Російська ракета, яка вбила 23 людини в місті Умані, і кожен із мільйонів пострілів російської артилерії на Донбасі… Кожна вбита окупантами людина в Бучі й кожен фільтраційний табір, які Росія влаштувала на нашій незалежній землі… Кожен полонений, якого катували в російській неволі, і кожне свідомо спалене Росією місто… І ваш біль – Нідерландів – після збиття з російської зброї російськими руками «Боїнга» MH17… Саме російськими руками. Прошу вшанувати хвилиною мовчання пам’ять усіх тих, чиї життя забрала Росія, її терор. Дуже дякую. Пані та панове! Друзі! Один російський злочин призвів до всіх цих. Це злочин агресії. Початок зла. Первісний злочин. За цей злочин має бути відповідальність! Її може забезпечити лише трибунал. Європі та світу вже доводилося мати справу з подібним. Як результат бачимо такі слова у тексті вироку міжнародного трибуналу в Нюрнберзі: «…розпочати загарбницьку війну – не тільки міжнародний злочин, це – найвищий міжнародний злочин, який відрізняється від інших воєнних злочинів лише тим, що містить все накопичене зло». Це абсолютно правдиво. Ми маємо перетворити досвід Нюрнберзького процесу на дієве правило! Саме тому ми наполягаємо на створенні трибуналу. Коли буде традиція неминучого покарання за агресію, тоді буде й традиція гарантованої відсутності повторення агресії. Якщо прагнемо справжньої справедливості, маємо не шукати виправдань і не посилатися на недоліки чинного міжнародного права, а ухвалити сміливі рішення, які виправлять недоліки тих норм, які, на жаль, є в міжнародному праві. Саме так зробили творці Нюрнберга. Так маємо зробити й ми зараз. Було б слабкістю для нас із вами і для всіх народів залишити повну справедливість тільки історії. Було б нечесно щодо наших дітей і онуків передати їм проблеми, які ми можемо подолати. Ось навіщо трибунал. Сталість миру випливає з повноти правосуддя щодо агресора. Пані та панове! Неправильно, що хтось у світі поки боїться дати повну силу правосуддю. Ми з вами не боїмося! Впевнений, більшість світу не боїться. Агресор повинен боятися повноти правосуддя. Тільки він! І це наша історична відповідальність – сучасних поколінь – зробити невідворотним повне покарання за агресію, щоб запобігти не лише повторенню агресії проти нашої країни, а й новим війнам. Потенційні агресори у світі є. І світ повинен шукати справедливості, щоб побачити мир повністю захищеним. Українські суди забезпечать відповідальність за більшість злочинів російських окупантів. Я вдячний Міжнародному кримінальному суду, всій команді, яка працює в МКС та з ним заради справедливості. Але лише одна інституція здатна дати відповідь на первісний злочин – на злочин агресії. Трибунал! Не щось гібридне, що може закрити тему суто формально. Не щось компромісне, що дасть політикам змогу говорити, що справу нібито зроблено. А справжній, повноцінний трибунал. Справжня, повноцінна справедливість. І я дякую народу й лідерам Нідерландів, Прем&#x27;єр-міністру, уряду, парламенту за те, що ви з нами на цьому шляху. Для нас це дуже важливо. Я вдячний вам за підтримку створення спеціального міжнародного трибуналу. Дякую, що саме тут, у Гаазі, працюватиме Міжнародний центр з кримінального переслідування за злочин агресії. Як і тут, у Гаазі, буде розміщено реєстр збитків від агресії. І це крок для створення компенсаційного механізму: збитки від агресії мають бути відшкодовані коштом активів самого агресора. І це теж покарання за війну, теж справедливість. Я вдячний вам за те, що для нас із вами справедливість дійсно має значення! Дякуємо, Нідерланди! Нехай правосуддя справді запрацює! І коли сьогодні, як завжди 4 травня, о восьмій вечора ви вшановуватимете памʼять усіх, чиї життя забрали війни – Друга світова та інші, – будь ласка, згадайте й українців, жінок і чоловіків, дорослих і дітей, які були б зараз живі, якби не ця війна. Війна, якої ми не хотіли, але яку маємо зробити останньою. І ми це зробимо. Слава Україні!</p>
  <div class="source"><a href="https://www.president.gov.ua/news/vistup-volodimira-zelenskogo-pered-predstavnikami-gromadskos-82653">https://www.president.gov.ua/news/vistup-volodimira-zelenskogo-pered-predstavnikami-gromadskos-82653</a></div>
</article>


<article>
  <h2>До United24 додаються ще два напрями: «Освіта і наука» та «Розмінування» – Володимир Зеленський під час виступу на United24 Summit</h2>
  <div class="badges"><span class="chip">UK</span> <span class="chip">2023-05-05</span></div>
  <p>Шановні присутні! Пані та панове! Скільки сьогодні в цій залі людей? На перший погляд – сотні. Але, якщо бути уважнішими, нас сьогодні тут значно більше. 110 країн світу представлені в цій залі зараз. Тисячі й тисячі людських сердець, які вірять у силу єднання. Сьогодні тут – різні культури, безліч різних непростих життєвих історій, кілька поколінь людства… Від тих, хто бачив, як починалося минуле століття, до тих, хто бачитиме, як буде закінчуватися цей вік. Бо разом із United24 вже є й люди старшого віку, і зовсім юні помічники й помічниці свободи. Коли ми кажемо «United24», ми маємо на увазі величезну спільноту людей – від України до Північної Америки, від Британії до Австралії, від Японії до Латинської Америки. Арабський світ, Індія, абсолютно всі країни Європи. Уже за перший рік українська фандрейзингова платформа стала глобальним брендом і глобальним доказом того, що немає неможливого, коли робиш ставку на пріоритет держави Україна – на людяність. І можна назвати суму: понад 330 мільйонів доларів за перший рік. Оплески! І це дуже важливо. Це справді велика робота. Саме стільки акумулювала наша фандрейзингова команда United24. І це найбільше досягнення серед усіх українських фондів. Але, безумовно, ми вдячні абсолютно всім, хто працює заради України, заради нашої перемоги, перемоги людяності. Але що це все означає? Така кількість людей такої міцності, така допомога. Все це люди, які почули Україну, які сприйняли те, як ми бачимо життя, і які разом із нами наближають день, коли життя обов’язково переможе, коли ми переможемо в цій війні. Український день нашої перемоги обов’язково настане. Зокрема й завдяки кожному та кожній із вас, хто тут. І хто зараз тут не присутній, але постійно підтримував і будував United24. Тож буде перемога й завдяки спільноті United24. І я вдячний кожному й кожній, хто допомагає нам пройти цей шлях, вистояти, захистити життя! Я дякую нашим амбасадорам. Світ вас бачить і чує! Я дякую команді нашого проекту – справді міцній і невтомній. Молодці! Я дякую всім, хто працює для медійного супроводу United24, бо інформація – це зброя, і ми це знаємо. Я дякую тим, хто допомагає підтримувати увагу світу до того, через що проходять наші люди, проходять наші цінності, проходить Україна… Я дякую всім у 110 країнах світу, хто бере участь у наших зборах – кожній людині, дякую кожній родині, кожній компанії, кожному бізнесу, які долучилися до нашої боротьби, до нашої спільної місії United24! Я дякую вам усім! І, звичайно, ми всі вдячні тим, для кого все це. Ми вдячні нашим воїнам, кожному й кожній, хто зараз у бою, хто на бойових завданнях хто захищає нашу державу. Дякую кожному українському герою! У наш перший рік United24 ми зосередилися на трьох напрямах. Оборона та розмінування – це перший. Другий – це медицина. І третій – це відбудова. Робляться потужні речі! Наприклад, United24 допомагає створювати перший у світі флот морських дронів. І це дуже круто, і це захоплює. І оснащує наших воїнів «ловцями Шахедів», щоб знешкоджувати вбивчі російські та іранські дрони, які використовує агресор. United24 допомагає оснащувати наших воїнів і безпілотниками, які так потрібні на передовій – сьогодні, вчора, завтра. Загалом це вже тисячі різних типів дронів! І ми допомагаємо тренувати операторів дронів. Окрім того, що United24 постачає саму техніку для оборони нашої держави, нам вдалося довести, що глобальний фандрейзинг заради оборони – реальний. І це вагомий здобуток на рівні самих ідей. Можливо, така зміна ставлення до фандрейзингу допоможе відновити мир, який так потрібен не тільки Україні… Відновити мир не тільки для нашої держави… Люди побачили, на що здатна Україна. Люди побачили, на що здатна єдність. Звичайні люди по світу фактично безпосередньо допомагають нашій армії, нашим людям, бо знають, що українська армія захищає те життя, якого прагне кожна адекватна, нормальна людина для себе, своєї сім’ї, дітей, для рідних, для всіх. Достойне життя, що зміцнює родини, спільноти, країни. Важливо, що завдяки United24 придбано понад 100 одиниць медичного обладнання для дитячих лікарень – дуже дякуємо, – для шпиталів. Ще – майже 200 машин швидкої допомоги, причому це реанімобілі високого класу. Усе це вже допомагає рятувати життя людей у наших прифронтових районах, у прикордонних, що межують із Росією й зазнають щоденно терористичних обстрілів... Окрім цього, в Одесі, в Дніпрі, у Рівному, інших наших українських містах завдяки донорам United24 почалася відбудова. До речі, відбудова двох лікарень – Чернігівської міської лікарні № 3 і Чернігівського медичного центру сучасної онкології. Впевнений, що наша спільна енергія додасть до стартового переліку досягнень медичного напрямку United24 ще багато інших результатів. Я хочу відзначити допомогу Україні в цю складну зиму, яку ми проходили і так упевнено пройшли попри будь-які залякування сусідів. Це була справді енергостійкість, яку ми продемонстрували всьому світові. Я дуже пишаюся цим. І вами – тими, хто підтримував, і нашими енергетиками – вони молодці. Попрацювали… Десятки країн, компаній, міжнародні організації та звичайні люди, які почали допомагати енергетичним обладнанням, допомагати впоратися з великим дефіцитом генераторів, трансформаторів, різними технічними засобами, які були потрібні нам, щоб пройти цю зиму. І, зокрема, лише завдяки United24 придбано вже сотні генераторів! Серед іншого, для медичних закладів. Шановні присутні! Шановні пані та панове! Сьогодні я радий оголосити, що до трьох наявних напрямів у United24, про які я вже сказав, ми додаємо ще два напрями. Для гуманітарного розмінування робимо окремий напрям, щоб якнайбільше людей могло на ньому зосередитися. І п&#x27;ятим напрямом для United24 стане освітній, який сьогодні є пріоритетним для нас. Відповідно, це честь для мене – оголосити, що до United24 приєднуються нові амбасадори. Першими амбасадорами напряму «Освіта і наука» стануть науковці та лауреати Нобелівської премії – сер Пол Нерс, також приєднаються пан Едвард Мозер і пані Мей-Брітт Мозер, а також українка, яку знає світ. Це пані Іванна Сахно. Ми дуже раді вітати вас у нашій команді! З часів Другої світової Європа не бачила такого варварського знищення освітньої мережі та освіти загалом, яке чинить Росія зараз. Сотні шкіл і десятки університетів, на жаль, у руїнах через російські удари по них. Невипадкові, спрямовані удари. Окрім того, інші освітні заклади потребують модернізації, щоб люди працювали та вчилися віддалено, коли є загроза щоденних терористичних обстрілів. Це колосальне завдання, але, ми вважаємо, реалістичне. І я маю честь оголосити також, що першим амбасадором проекту «Розмінування» став пан Френсіс Фукуяма. Його немає в залі, але він з нами. Цей напрям також дуже важливий. Він масштабний. Понад 170 тисяч квадратних кілометрів території нашої держави забруднені мінами й снарядами, що не розірвалися. Не всі країни у світі мають таку всю свою площу, яку ми повинні зробити повністю безпечною для наших людей, для наших дітей. Я хочу також персонально подякувати зараз усім нашим амбасадорам, які сьогодні присутні тут, які з нами сьогодні у Києві. І це важливо, що вони тут, попри вчорашній день. Я радий, що ви проходите з нами цю боротьбу. Разом до перемоги. Пан Андрій Шевченко! Наш амбасадор напряму «Медична допомога». Андрію, дякую дуже тобі від усіх! Пан Лієв Шрайбер! Дякую. Прекрасний наш амбасадор «Медичної допомоги». Дякую, Лієве, тобі! Пан Олександр Усик! Амбасадор напряму «Відбудова України». Дякую, Олександре! Пані Кетрін Винник! Кетрін, дякую. Наш прекрасний амбасадор напряму «Відбудова України». Також пан Мішель Азанавічус! Наш амбасадор напряму «Відбудова України». Дуже дякую, Мішелю! Представники гурту Imagine Dragons. Дуже дякуємо вам. З перших днів United24 ви з нами. Дуже дякую вам, хлопці, за вашу роботу й підтримку. Дякую ще раз новим амбасадорам. Дякую, пані Іванно, дякую, сер Пол. Дуже вам дякую за те, що ви з нами. Ми разом. Це найважливіше. Разом захищаємо нашу державу, наших людей. Дуже дякую кожному і кожній із вас. І хотів би подякувати всім, хто долучений до United24. Це велика робота, великий результат і великий позитив. Слава Україні!</p>
  <div class="source"><a href="https://www.president.gov.ua/news/do-united24-dodayutsya-she-dva-napryami-osvita-i-nauka-ta-ro-82705">https://www.president.gov.ua/news/do-united24-dodayutsya-she-dva-napryami-osvita-i-nauka-ta-ro-82705</a></div>
</article>


<article>
  <h2>Робимо все, щоб світ чув Україну, розумів і допомагав нашій державі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-05</span></div>
  <p>Бажаю здоров’я, шановні українці! Сьогодні ми зберегли темп і силу міжнародної роботи – увесь тиждень дає Україні потрібні результати. Вранці, після повернення з Нідерландів, провів зустріч із міністром закордонних справ Бахрейну. Це, до речі, перший візит голови зовнішньополітичного відомства цієї країни за весь час наших дипломатичних відносин – із 1992 року. Тобто це ще один аргумент, що світ не лише вірить в Україну, а й бачить, як зміцнюється наша держава. Ми говорили з паном міністром про те, як ми можемо разом наблизити мир для України й повернути спокій і стабільність міжнародним відносинам. Я подякував за незмінну підтримку України й цивілізованих правил, зокрема підтримку на майданчику ООН. Ми говорили про українську формулу миру, і я вірю, що Бахрейн може долучитися до її реалізації. Вдень відбувся саміт до річниці нашої державної благодійної платформи United24. Коли минулого травня починалася робота цієї платформи, у нас було головне завдання – об’єднати звичайних людей по всьому світу, об’єднати заради України й захисту свободи. І це вдалося! United24 зібрала донати від різних людей, від різних компаній зі 110 країн світу. У нас 15 зіркових амбасадорів. Я особисто пишаюся підтримкою з боку United24 нашої роботи заради флоту морських дронів, а також усіма проектами, які пов’язані з безпілотниками для фронту. Це тисячі безпілотників, які роблять Україну потужнішою. Багато зроблено і в межах медичного напряму United24, є результати й за напрямом відбудови. Зараз ми додаємо ще освітній напрям – це відновлення шкіл, а також – розмінування. Велике завдання, яке стоїть перед Україною і яке можна реалізувати не за десятиліття, а за роки, якщо буде достатня глобальна підтримка. Жодної російської міни в нашій землі не має залишитися! Увечері провів зустріч із делегацією Конгресу Сполучених Штатів Америки. Ми говорили про подальшу взаємодію між нашими державами заради глобальної свободи. Зараз, коли ми пліч-о-пліч з Америкою боремося проти тиранії, ми досягли такого рівня взаємодії, якого ще ніколи не було між Україною та США. Але це ще не межа. Будемо й надалі розвивати нашу співпрацю – наше справжнє союзництво. І я дякую всім, хто допомагає! Дякую Президенту Байдену за лідерство. Дякую обом партіям і палатам Конгресу за незмінну підтримку. Дякую всім американцям, чиє прагнення до свободи разом з українськими прагненнями, разом з усіма нашими союзниками й партнерами захищає глобальну демократію. Також сьогодні була зустріч із представниками Венеціанської комісії, із представниками інвестиційного фонду BlackRock. Отже, за тиждень: Сполучені Штати і Бахрейн, Нідерланди й Бельгія, Фінляндія та Швеція, Норвегія й Данія, Ісландія. Канада. Нова Зеландія. Африканський Союз та Коморські Острови. Та вся багатонаціональна спільнота донорів і партнерів United24. Робимо все, щоб світ чув Україну, розумів Україну й допомагав Україні. Бо допомагаючи нам, світ захищає себе. Радий сказати, що в підсумку зустрічей у Гельсінкі та в Гаазі маємо потужне посилення для наших воїнів зброєю – на землі, в повітрі й на морі. Я дякую партнерам! Це суттєве посилення. Маємо більше прогресу щодо НАТО і Євросоюзу. Маємо більше прогресу щодо відповідальності Росії за агресію проти нашої держави. Слава кожному й кожній, хто зараз у бою заради України, на бойових завданнях та на бойових постах! Особливо вдячний за цей тиждень усім бійцям наших Повітряних сил та всім підрозділам інших родів військ, які захищають небо! Вистояти, перемогти й покарати ворога – це наше спільне завдання. У єдності, щодня роблячи Україну сильнішою, щодня додаючи нашій державі нові можливості, дійдемо до перемоги! Вічна пам&#x27;ять усім нашим героям різних часів, які захищали й захистили Україну! Слава нашому народу! Слава Україні!</p>
  <div class="source"><a href="https://www.president.gov.ua/news/robimo-vse-shob-svit-chuv-ukrayinu-rozumiv-i-dopomagav-nashi-82713">https://www.president.gov.ua/news/robimo-vse-shob-svit-chuv-ukrayinu-rozumiv-i-dopomagav-nashi-82713</a></div>
</article>


<article>
  <h2>Ми маємо повернути й повернемо всіх наших людей із російської неволі – звернення Президента України</h2>
  <div class="badges"><span class="chip">UK</span> <span class="chip">2023-05-06</span></div>
  <p>Бажаю здоров’я, шановні українці! Сьогодні важливий день для наших воїнів, сьогодні – день української піхоти. Це професійне свято захисників і захисниць, яке завжди заслуговує на спеціальну увагу. Найчисленніша складова Сухопутних військ, ті, чия стійкість найважливіша для оборони. Ті, чия результативність особливо важлива. Мав честь привітати сьогодні наших піхотинців, передати державні нагороди бійцям і почесні відзнаки нашим бригадам за мужність і відвагу. 10-та окрема гірсько-штурмова бригада, 14-та окрема механізована, 56-та окрема мотопіхотна… Дякую вам, воїни, за вашу результативність! Дякую кожному й кожній, хто має честь служити в українській піхоті! Сьогодні ж передав орден «Золота Зірка» рідним нашого Героя – капітана Валерія Глєбова. Він загинув у бою. Він був командиром мотопіхотної роти мотопіхотного батальйону 93-ї окремої механізованої бригади «Холодний Яр». Цей шеврон, шеврон Героя України, мені передала його донька Вікторія. Я буду берегти його. Це велика честь для мене. Сьогодні ж нашій команді вдалося повернути з російського полону ще 45 наших воїнів. 42 захисники України й три захисниці. Вони всі захищали «Азовсталь». Нацгвардійці. 35 рядових і сержантів, десять – офіцери. Ми маємо повернути й повернемо всіх наших людей із російської неволі! Я дякую нашій команді, яка займається обмінами. Буданов, Єрмак, Усов, Малюк, Лубінець. Дякую, хлопці! Сьогодні ж зустрівся з представниками штату Юта – одного з найсильніших штатів Америки. Ми обговорили нашу взаємодію, і це гарний приклад того, як конкретний штат може допомагати захищати свободу й людей. Гуманітарна підтримка, допомога відновленню, політична взаємодія. Ми маємо достатньо можливостей, щоб працювати разом заради спільних інтересів українців та американців. І ще одне. Сьогодні голова уряду України та перша леді України представляють нашу державу у Сполученому Королівстві, де відбулася коронація Короля Чарльза ІІІ і Королеви Каміли. Від імені всього українського народу я вітаю Їх Величностей – справжніх друзів України – із цією історичною подією, яка починає нову епоху британської монархії. Бажаю Королю Чарльзу ІІІ довгих років успішного правління, а народу Сполученого Королівства – процвітання та спільних із нами перемог. Для мене було честю зустрітися особисто з Його Величністю в Лондоні, я пам’ятаю нашу розмову, я пам’ятаю щиру емоцію до України й українців. І дякую за підтримку! Дякую всім британцям! Дякую кожному й кожній, хто допомагає захищати життя та свободу! Слава всім нашим воїнам, які зараз у бою! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/mi-mayemo-povernuti-j-povernemo-vsih-nashih-lyudej-iz-rosijs-82745">https://www.president.gov.ua/news/mi-mayemo-povernuti-j-povernemo-vsih-nashih-lyudej-iz-rosijs-82745</a></div>
</article>


<article>
  <h2>Усі, хто допомагає Україні повертати безпеку, хто тисне на Росію – усі є захисниками миру – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-07</span></div>
  <p>Бажаю здоровʼя, шановні українці! Завершується цей тиждень – дуже плідний для України. І цими днями ми активно готуємося до нових заходів у травні та червні. Маємо зробити цей час не менш плідним як у постачанні зброї для наших воїнів, так і в рішеннях для України, у переговорах із нашими партнерами. Підготували важливу для нашого суспільства законодавчу ініціативу. Триває підготовка санкційних рішень проти агресора. Чекаємо на міжнародні зустрічі різного рівня у Києві. Говоримо з партнерами про зброю, яка допоможе нам зробити більше заради відновлення миру. Цього тижня різні наші партнери відзначились у допомозі Україні, у допомозі українцям. Від Сполучених Штатів до Нової Зеландії, від Нідерландів і Бельгії до Хорватії. Країни Північної Європи – Норвегія, Данія, Швеція, Фінляндія, Ісландія. Я дякую за кожне рішення партнерів на підтримку України! Дуже детально опрацьовуємо й з іншими нашими партнерами нові кроки в допомозі Україні, очікуємо їх найближчим часом – саме те, що потрібно для нашої сили на передовій, для захисту нашого неба, для правосуддя проти терористів і для швидшого відновлення миру для всієї української землі. Про ті рішення, про які можна буде говорити публічно, обовʼязково повідомлю. Дуже важливо, щоб світ знав про кожен факт російського терору проти наших людей. Щоб світ говорив про те, що робить держава-терорист, і про те, як ми захищаємо життя. Я вдячний кожному й кожній, хто допомагає нам, поширюючи правду про російські удари та обстріли, про жорстокість окупантів, що не припиняється ані на день! Постійний російський терор проти Нікополя, жорстокі обстріли Херсона й області, удари по Харкову й області, терор проти сіл у прикордонних районах на Чернігівщині й Сумщині, пекло на Донеччині… Лише вчора та лише від одного російського удару по Херсонській області загинули девʼять українців – вони займалися розмінуванням, повертали безпеку для людей. Мої співчуття рідним, близьким загиблих. Безпека – це головна мішень для Росії. Як у нашій державі, так і всюди у Європі, всюди у вільному світі. Знищувати безпеку, нести смерть і хаос – це все, що робить держава-терорист. І всі, хто допомагає Україні повертати безпеку, усі, хто зміцнює партнерства між країнами у Європі заради безпеки, заради спільної сили, усі, хто тисне на державу-терориста, – усі є захисниками миру. Я дякую кожному й кожній у світі, хто з Україною, хто підтримує наших воїнів! Слава всім нашим воїнам, хто зараз у бою, на бойових постах і на бойових завданнях! Відзначу 3-тю окрему штурмову бригаду, 24-ту окрему механізовану бригаду за успішне знищення терористів на Донеччині! Дякую вам, воїни! 57-ма окрема мотопіхотна бригада, 93-тя механізована бригада. Дякую всім вам, хлопці, за героїчний захист позицій, за взірцеву стійкість! Просто молодці На Таврійському напрямку теж є результати, які варто відзначити, теж є бригади, яким є за що сьогодні подякувати. Десантники «Сімдесятдевʼятки» та артилеристи 55-ї окремої бригади «Запорізька Січ» – дякую вам, воїни, за вашу відвагу та потужність! Бійці 128-ї окремої гірсько-штурмової бригади та морпіхи 35-ї окремої бригади імені контр-адмірала Михайла Остроградського – дякую вам! Дякую кожному нашому воїну, дякую кожному і кожній за кожен успіх на полі бою! Слава вам, українські герої! Слава Україні!</p>
  <div class="source"><a href="https://www.president.gov.ua/news/usi-hto-dopomagaye-ukrayini-povertati-bezpeku-hto-tisne-na-r-82757">https://www.president.gov.ua/news/usi-hto-dopomagaye-ukrayini-povertati-bezpeku-hto-tisne-na-r-82757</a></div>
</article>


<article>
  <h2>Звернення Президента України з нагоди Дня пам&#x27;яті та перемоги над нацизмом у Другій світовій війні 1939–1945 років</h2>
  <div class="badges"><span class="chip">UK</span> <span class="chip">2023-05-08</span></div>
  <p>Дорогий народе! 8 травня Україна та вільний світ згадують про шість страшних років в історії людства. З 1939-го по 1945-й… Роки, які забрали життя мільйонів людей, зокрема 8 мільйонів українців. Роки окупації та звірств, кровопролитних боїв, бомбардувань, блокад і масових страт, Голокосту. Усього зла, яке нацизм приніс світу, приніс на нашу землю. Різні народи в єдності, у союзництві у складі антигітлерівської коаліції протистояли злу. Народи Європи й Америки… Азія, Австралія, Африка – кожен має власну історію боротьби в тій війні, але спільну історію перемоги. Саме 8 травня велич перемоги над нацизмом згадує більшість народів світу. Світ вклоняється перед усіма, хто захищав і захистив життя. Хто скидав нацистські прапори на звільненій території та хто відчиняв ворота концтаборів. Хто повертав народам свободу, хто знищив і засудив нацистське зло. Саме 8 травня 1945 року набрав чинності акт про беззастережну капітуляцію вермахту. Саме 8 травня світ вшановує пам’ять усіх, чиї життя були забрані тією війною. Це чиста історія, без ідеологічних домішок. І це – історія нашого народу, наших союзників, усього вільного світу. Сьогодні ми повертаємо її нашій державі. Сьогодні я подаю до Верховної Ради України законопроект, яким пропонується встановити 8 травня Днем пам’яті та перемоги над нацизмом у Другій світовій війні 1939–1945 років. Ми ніколи не забудемо внесок українського народу в перемогу над нацизмом. І нікому не дамо стерти роль українців у цій перемозі, наших людей, того покоління, про яке бережемо пам&#x27;ять майже в кожній нашій родині. Ми не дозволимо присвоїти спільну перемогу народів антигітлерівської коаліції й не дамо брехати, ніби перемога могла відбутись і без участі якоїсь країни чи народу. Зло ми знищували разом! Так само, як разом протистоїмо зараз аналогічному злу. Згадуючи героїзм мільйонів українців у тій війні проти нацизму, ми бачимо такий же героїзм у діях наших воїнів зараз – нащадків тих, хто здобув перемогу – капітуляцію нацизму того дня, 8 травня 45-го року. І ми пишаємося героїзмом українського народу! Тоді й зараз. Зло, на жаль, повернулося. Як тоді зло рвалося до наших міст і сіл, так і зараз це робить. Як тоді вбивало наших людей, так і зараз це робить. Хоч зараз інший агресор, але та сама мета – поневолення або знищення. І так само, як і в Другій світовій війні, ми зараз не наодинці проти зла. Ми б’ємося проти нього разом так само – з усім вільним світом. З державами й народами, які творили тоді спільну перемогу. Які, пам’ятаючи страшні роки тієї війни, не кажуть «Можем повторить!», а захищають сенс слів «Ніколи знову!» Які не зрадили памʼяті своїх героїв і бережуть силу наших спільних цінностей – людського життя та свободи, рівності й гідності та світу без ксенофобії й антисемітизму, без расизму й нетерпимості, без ідеологій ненависті. Ми боролися тоді й боремося зараз заради того, щоб ніхто й ніколи знову не поневолював інші народи й не знищував інші країни. І все те старе зло, яке сучасна Росія повертає, буде розбите так само, як і нацизм був розбитий. На противагу нашим ідеалам цей ворог знову поставив агресію та анексію, окупацію й депортацію, масові вбивства й катування, бомбардування міст і спалення сіл. На все це буде відповіддю наша перемога! Перемога України та вільного світу. Звільнення наших земель. Повернення наших людей. Захист наших цінностей. І обов’язково – справедливість, обов’язково – правосуддя проти рашистської ідеології ненависті. Дорогі українці! Зараз, як і 80 років тому, Україна б’ється проти тотального зла. Зараз, як і 80 років тому, Україна б’ється за майбутнє – і своє, і всієї Європи, усього вільного світу. Зараз, як і 80 років тому, ми спираємося на спільну силу вільних народів і знаємо, що разом із ними завжди будемо частиною вільної Європи, яка не підкориться злу. І разом з усією вільною Європою 9 травня в Україні будемо відзначати День Європи. Європи об’єднаної, в основі якої має бути й буде мир. Європи нашої, частиною якої Україна завжди була, є й буде. Сьогодні я підписав відповідний указ, і щороку відзавтра, 9 травня, ми будемо вшановувати нашу історичну єдність – єдність усіх європейців, які знищили нацизм і переможуть рашизм. Це буде День Європи, яка підтримує українців усі дев’ять років агресії й уже 439 днів повномасштабного вторгнення. Це буде День Європи, яка допомагає нам боротися на всіх напрямах: на полі бою зброєю, на дипломатичній передовій – рішучістю, проти ракетного терору й зимового блекауту, в економіці та на юридичному фронті. Це буде День Європи – нашої союзниці. Яка дає прихисток українським жінкам і дітям. Яка не зазіхає на наш суверенітет і не ставить під сумнів наше право на власний вибір національного шляху. Яка ніколи не називає Україну «вигаданим» чи «штучним» утворенням. І яка дає нам свою зброю, щоб ми могли захистити себе та її – нашу Європу! Багато років тому на нашому континенті була встановлена традиція святкування Дня Європи для відзначення досягнутих миру та єдності. Сьогодні єдність на нашому континенті наближає нас до відзначення першого дня нашого миру. Чесна пам’ять про минуле завжди зміцнює віру в майбутнє. Сьогодні, віддаючи належне найбільш важливій перемозі ХХ століття, ми всі чекаємо та наближаємо новий великий день – нової перемоги. Нашої перемоги. День перемоги України. Безумовно, спільної. Яку ми здобудемо разом з усіма, хто нам зараз допомагає. Ми будемо пам’ятати кожну державу й кожен народ, які стали в боротьбі за свободу разом із нами. Ми ніколи не скажемо, що перемога могла б відбутися без когось із них. Це буде спільний успіх, але я впевнений, що світ називатиме цей день однаково – День перемоги України. День, коли ми виженемо останнього окупанта з нашої землі. День, коли ми звільнимо всі наші міста й села. День, коли комендантську годину по всій Україні змінить перша хвилина миру. Коли зможемо забути про застосунок «Повітряна тривога». Коли воїни повернуться до своїх родин, а переселенці – до рідного дому. Коли зможемо безпечно мандрувати своєю країною і знову й знову відкривати для себе її красу. Коли будемо зустрічати гостей України, друзів України у наших аеропортах і в Борисполі, і в Сімферополі, і в інших наших містах. У вільних містах вільної України! Здобутого не втратимо, все захоплене ворогом ми повернемо, зруйноване відбудуємо й разом будемо все це берегти. Ми поки не знаємо дати нашої перемоги, але знаємо, що це буде свято для всієї України, для всієї Європи, для всього вільного світу. Буде свято всіх наших героїв – наших захисників і захисниць, усіх наших людей, які воюють і працюють заради нашої перемоги, усіх наших союзників і партнерів, які прагнуть нашої перемоги так само, як і ми. І буде у нашої перемоги символ – синьо-жовта стрічка, наш український прапор. Усюди, де він має бути по праву. Всюди, де наші національні кольори будуть також і як символ шани до нашого народу. Так має бути й буде. Пам’ятаємо минуле, б’ємося сьогодні й не зупиняємося, здобуваючи перемогу. Вічна пам’ять усім загиблим у Другій світовій війні! Слава кожному й кожній, хто бився проти нацизму й переміг! Слава всім, хто б’ється за Україну! Слава всім нашим героям різних часів, яким ми однаково завдячуємо нашим життям! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-pamyati-ta-pere-82761">https://www.president.gov.ua/news/zvernennya-prezidenta-ukrayini-z-nagodi-dnya-pamyati-ta-pere-82761</a></div>
</article>


<article>
  <h2>Успіхи українців в обороні проти російської агресії – це антидот проти інших агресій – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-08</span></div>
  <p>Бажаю здоров’я, шановні українці! Передусім хочу подякувати нашим воїнам. Тим, хто захищає українське небо, і тим, хто б’ється заради України на передовій. Наші захисники неба – бійці Повітряних сил та інших родів військ, які залучені до оборони від ракет і «Шахедів» терористів, – цими днями просто молодці! Надихають не лише нас. Партнери бачать те, на що здатні українці, те, на що здатна в наших руках передана нам зброя, те, які ми ефективні, коли діємо разом заради нашої спільної безпеки. Успіхи українців в обороні проти російської агресії – це, однозначно, антидот проти інших агресій. Світ повинен бачити, що вільний народ здатен захистити свободу від загарбників. Можемо ми – отже, зможуть інші. Якщо будуть діяти так само сміливо, так само влучно й так само разом з іншими вільними народами. Дякую кожному нашому воїну, який дає Україні цей результат! Дякую кожному партнеру, який допомагає нашим воїнам саме тією зброєю, яка потрібна для результативності! Особливо відзначу сьогодні воїнів 96-ї Київської зенітної ракетної бригади. За цю та минулу добу – абсолютні молодці! Звичайно, сьогодні, як і завжди, я дякую нашим підрозділам, які б’ються на найбільш жорстоких напрямках. Мар’їнка, Бахмут, Авдіївка… Я дякую кожному й кожній, хто захищає Україну саме там, за відвагу та стійкість! Окупанти знову отримали від своїх керівників якісь чергові завдання просунутись кудись до певної дати… Що ж, це означає лише те, що попри будь-які дати наші герої будуть, як і завжди, знищувати окупанта. Провів сьогодні засідання Ставки. Доповідали й командувачі оперативних напрямків, і Головком, і керівники розвідки. До речі, доповіді Буданова та Литвиненка були особливо ґрунтовними, дуже актуальними, і на їхній основі ми будемо робити певні кроки – кроки, які зміцнять наш захист. Були також доповіді щодо підготовки нових наших підрозділів, щодо постачання боєприпасів. Провів нараду з міністром з питань стратегічних галузей промисловості щодо боєприпасів. Є хороші новини щодо цього. Зрозуміло, зараз не час їх оприлюднювати. Провів і кілька безпекових нарад з урядовцями. Голова уряду, перша віце-премʼєр, міністр внутрішніх справ та інші міністри. Перша нарада – щодо розмінування в Україні. Станом на зараз понад 170 тисяч квадратних кілометрів нашої території забруднені мінами та боєприпасами, які не розірвалися. Загалом це оцінюється у часових межах доволі неприємно – мовляв, потрібні десятиліття, щоб розібратися з такою загрозою. Ми маємо зробити це значно швидше. Готуємо й спеціальну систему дій, яка допоможе швидше розміновувати нову територію після деокупації. Активно працюємо і з партнерами заради збільшення наших можливостей. У техніці, у підготовці саперів і піротехніків. З усіма у світі, хто має досвід, хто має технології, хто має фінансові можливості для підтримки, ми будемо співпрацювати, щоб зробити Україну знову чистою від російських мін. Ще одна нарада – безпекова, яку сьогодні провів, стосується розробки фундаментальної нової концепції безпеки для України. Комплексно дамо відповіді на всі безпекові питання країни. На законодавчому рівні, на рівні урядових рішень, у конкретних практичних питаннях. Від захисту кордону до нових безпекових умов для роботи шкіл, від інфраструктурних основ безпеки економіки до реальної можливості гарантувати нашим людям такий захист від терору, який мають найбільш передові держави світу. Все це буде представлено. Все це буде реалізовано. Сьогодні, 8 травня, коли світ згадує слова «Ніколи знову!», ми в Україні даємо сенс для цих слів. Не лише пам’ятати, а й захищати. Не лише цінувати життя, а й робити все, щоб кожен, хто загрожує життю, кожен, хто несе агресію, кожен, хто вдається до терору проти інших народів, – щоб кожне таке зло програвало. Я дякую всім, хто допомагає нам захищати життя! Слава всім нашим воїнам, хто зараз у бою заради України! Хай перемога над теперішнім злом рашизму буде найкращим ушануванням пам’яті тих, хто боровся й переміг нацизм! Слава Україні!</p>
  <div class="source"><a href="https://www.president.gov.ua/news/uspihi-ukrayinciv-v-oboroni-proti-rosijskoyi-agresiyi-ce-ant-82769">https://www.president.gov.ua/news/uspihi-ukrayinciv-v-oboroni-proti-rosijskoyi-agresiyi-ce-ant-82769</a></div>
</article>


<article>
  <h2>Відповідальність агресора за злочин має бути неминучою – виступ Президента на онлайн-саміті лідерів держав Core Group зі створення Спеціального трибуналу щодо злочину агресії проти України</h2>
  <div class="badges"><span class="chip">UK</span> <span class="chip">2023-05-09</span></div>
  <p>Пане Генеральний прокуроре! Добрий день, шановні колеги, вітаю всіх вас у цьому форматі. Шановна Урсуло, шановні колеги! Дякую вам за можливість сьогодні попрацювати заради правосуддя й справедливості! 78 років тому Європа отримала чи не найважливіший шанс у своїй довгій історії – шанс на сталий і справді довготривалий мир. У чому полягав той шанс? Не лише у відмові країн від агресій, не лише у політичних інструментах, які об’єднували Європу – колись держави, що ворогували, – щоб не допустити будь-яких нових кроків щодо агресій, будь-яких нових агресій, а й у покаранні. У покаранні за агресію, яка принесла найбільшу катастрофу ХХ століття – ми всі розуміємо, що це Друга світова війна. Головний винуватець тієї катастрофи не дістався зали трибуналу. Він сам, у бункері, здійснив очевидний вирок для себе.Але його спільники, зокрема ключові фігури агресії, були покарані саме в юридичній площині. Саме так покарані, як людство в цивілізований спосіб карає будь-яких злочинців: обвинувачення, судовий процес, вирок та його реалізація. І це слугувало міцною опорою миру – той конкретний приклад, коли порушників миру було покарано всім світом. Цивілізовано покарано! На жаль, через 68 років після того вироку Нюрнберзького трибуналу Європа знову відчула удар агресії. Побачила, що з’явився режим, який просто не вірить, що світ зараз здатен покарати порушників миру. Росія почала в 14-му році агресію проти України й зробила її у 22-му році повномасштабною, бо в керівництві Росії запанувала така думка, ніби Європа залишила історію історикам та що народи й політики Європи не наважаться реально захищати свої цінності, не наважаться боротися проти нової агресії так, як це потрібно, щоб захиститися. Ми маємо довести, що агресор помилявся в усьому! І не лише у своїх військових розрахунках, не лише в тому, як він оцінював наше лідерство, наші державні та економічні системи. Але й у тому, як він оцінював наше ставлення саме до справедливості. Наші цінності для нас – справжні. І ми будемо їх захищати! А отже, ми зробимо все можливе, щоб головний винуватець цієї агресії та всі його спільники були притягнуті до відповідальності за все скоєними ними – без винятку! Передусім це стосується злочину агресії. Цей злочин Росії поставив тепер уже й ХХІ століття на межу глобальної катастрофи. Цей злочин закликає нас до правосуддя. І наше правосуддя має бути швидшим, ніж їхній відчай у їхніх бункерах, який уже очевидно є. Наше правосуддя має довести міжнародну єдність у справедливості, як це було й у Нюрнберзі. На жаль, у Міжнародного кримінального суду, чию діяльність ми повністю підтримуємо, немає юрисдикції щодо злочину агресії. Саме тому потрібен трибунал, щоб доповнити глобальну юридичну систему. Я радий оголосити, що в нашій спільній групі, яка працює для покарання агресора, – це наша Сore Group – уже 37 держав. І ця кількість зростатиме – ми постійно працюємо, щоб наша коаліція захисників справедливості збільшувалася. Нагадаю, що про створення Нюрнберзького трибуналу на початку домовлялися лише чотири держави. Загалом у коаліцію заради того трибуналу увійшли 24 держави. Нас зараз уже суттєво більше, і серед нас – не лише європейські країни. Нашою спільною роботою ми доводимо, що прагнення до справедливості – глобальне. І вже цього літа почне роботу Міжнародний центр з кримінального переслідування злочину російської агресії – почне свою роботу в Гаазі. Це буде практичний крок у напрацюванні матеріалів для трибуналу. Тож ми рухаємося вперед, рухаємося крок за кроком. Ми можемо дискутувати між собою про те, якою має бути модель спецтрибуналу щодо злочину агресії Росії проти України, щоб досягти головної мети – справедливості. Ми можемо говорити про порядок кроків, які приведуть до запуску трибуналу… Ми ж демократичні нації, і говорити та погоджувати для нас – це нормальна, звичайна справа. Але ще раз наголошую: це повинен бути трибунал. Я радий, що між нами є абсолютно чітка згода про те, що відповідальність агресора за злочин має бути неминучою. І саме відповідальність агресора за злочин агресії. 9 травня 45-го року після того, як напередодні – 8 травня – відбулася капітуляція нацистської агресії, світ уже активно рухався до правосуддя щодо агресора. 9 травня цього року аналогічний наш рух іще активніший, іще численніший, і я хочу подякувати усім вам за це! Дякую кожному й кожній, хто наближає початок роботи спецтрибуналу щодо злочину агресії Росії проти України! Хай шанс нашої Європи та світу на сталий і справді довготривалий мир без агресій буде реалізовано! Дуже дякую! Слава Україні!</p>
  <div class="source"><a href="https://www.president.gov.ua/news/vidpovidalnist-agresora-za-zlochin-maye-buti-neminuchoyu-vis-82781">https://www.president.gov.ua/news/vidpovidalnist-agresora-za-zlochin-maye-buti-neminuchoyu-vis-82781</a></div>
</article>


<article>
  <h2>Лише питання часу, коли ми зможемо відновити справедливий мир для нашої частини Європи, для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-09</span></div>
  <p>Бажаю здоровʼя, шановні українці! Сьогодні ми всі змогли побачити: коли державі повернуто чесну історію, то послідовність подій набуває особливого сенсу. Учора, 8 травня, Європа та світ згадували про спільну перемогу над агресією нацизму, про капітуляцію того зла. А сьогодні, 9 травня, ми разом з усією вільною Європою, відзначаючи День Європи, вшановуємо досягнення, якого просто не було б, якби не було перемоги над нацизмом. Не було б у нас такої обʼєднаної Європи – Європи без агресій і реваншизму, Європи, що поважає різні культури, яка долає суперечки виключно у правовій площині і яка пишається різноманіттям на нашому континенті. Що більше люди знатимуть чесну історію, що більше бачитимуть спільне між жорстокими агресіями ХХ і ХХІ століть, то більше цінуватимуть цю послідовність. День памʼяті та перемоги над нацизмом у Другій світовій війні, а одразу за ним – День Європи, Європи як реалізованої мрії про мирний континент. І це лише питання часу, коли ми зможемо відновити сталий і справедливий мир для нашої частини Європи, для України. Це лише питання часу, коли й теперішній агресор програє, як той агресор, що програв 78 років тому, коли й російський реваншизм буде роздавлений хоробрістю наших воїнів та спільною силою вільного світу. Сьогодні День Європи в Україні ми відзначали разом з Європою. Візит Урсули фон дер Ляєн, пані Президентки Європейської комісії, був і символічним саме в цей день, і дуже продуктивним. Ми обговорили й нашу оборону – те, чого маємо досягти, і те, чого очікуємо від партнерів. Обговорили санкційний тиск на Росію, активно готуємо разом із Європою 11-й санкційний пакет проти Росії. Обговорили наші політичні перспективи у європейській інтеграції. Звичайно, обговорили й експортну суперечку із нашими сусідами в ЄС. Маємо подолати її в чіткому дусі наявної між нами договірної бази. Дякую пані Президентці Єврокомісії й за участь у сьогоднішній зустрічі наших партнерів, які працюють задля створення трибуналу щодо злочину агресії Росії проти України. Загалом 37 учасників зустрічі – держави та міжнародні інституції. Звернувся до учасників, закликав рухатися без зупинок на шляху до повної відповідальності агресора. Зустрівся сьогодні й зі спільнотами європейських університетів – Британія, Швеція, Франція, Італія, Іспанія, Угорщина і, звичайно, українські студенти. Поговорили з ними про сміливість, яка завжди буде потрібною Європі, та про те, як ми всі разом можемо наблизити нашу спільну перемогу. Є чергові хороші новини від партнерів. Із того, що можна сказати публічно: є новий оборонний пакет від Сполучених Штатів. Загальний обсяг – 1 млрд 200 млн доларів. Артилерія, захист від ракет і безпілотників терористів, інші речі для посилення наших захисників і захисниць. Дякую Президенту Байдену, Конгресу – обом партіям, – та кожній американській родині за незмінну підтримку й за американську силу, яка додає нам міцності. Працюємо також і з іншими партнерами над додатковими оборонними пакетами – додаємо нові можливості для наших воїнів. Окрема вдячність парламенту Франції за сьогоднішнє рішення щодо визнання терористичною російської псевдоприватної групи «Вагнер». Це те, що має бути ухвалено всім світом – кожен прояв тероризму має бути знищений, а кожен терорист – засуджений. І, звичайно, сьогодні, після того, як держава-терорист укотре намагалася познущатися з наших людей та вкотре програла нашим захисникам і захисницям неба, я дякую нашим Повітряним силам та всім нашим воїнам інших родів військ, які здійснюють протиповітряну оборону. Справді молодці! Слава всім, хто захищає Україну й українців! Дякую всім, хто допомагає! Дякую всім, хто разом із нами повертає Європі мир і справедливість! Слава Україні!</p>
  <div class="source"><a href="https://www.president.gov.ua/news/lishe-pitannya-chasu-koli-mi-zmozhemo-vidnoviti-spravedlivij-82797">https://www.president.gov.ua/news/lishe-pitannya-chasu-koli-mi-zmozhemo-vidnoviti-spravedlivij-82797</a></div>
</article>


<article>
  <h2>Саме в Україні світ бачитиме, на що здатна Європа – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-10</span></div>
  <p>Бажаю здоровʼя, шановні українці! Коротко про сьогоднішній день, про наші дії. Наш міжнародний блок дуже активно, в деталях працює з партнерами заради нових оборонних пакетів для України. Нові рішення – вже на робочому рівні. Більше захисту для нашого неба, більше можливостей для нашої оборони та руху на землі. Провів сьогодні кілька нарад, де ми все це обговорювали. І очікуємо вже найближчим часом відповідних кроків від партнерів. Ані на хвилину не забуваємо, що кожен день присутності окупанта на нашій землі – це спокуса для нього думати, ніби йому щось вдасться. Нічого йому не вдасться! Маємо повернути свободу, безпеку і Європу на всю українську землю – на всю європейську землю. Ми це зробимо! Не залишимо ворогу жодного клаптика нашої землі – ніде тиранія не пануватиме. І я дякую лідерам-партнерам, усім державам-партнерам, кожному й кожній, хто нам допомагає зміцнювати нашу силу й робити українську оборону ще активнішою. Провів сьогодні доволі змістовну нараду з урядовцями щодо програм відновлення нашої території та українського життя після бойових дій та війни загалом. Ми опрацьовуємо всі аспекти відновлення, і кожен з них – у новому безпековому форматі. Економіка та промисловість, ОПК, енергетика, інфраструктура, освітня галузь, соціальна сфера, медицина, зокрема реабілітаційний компонент… Усе те, що має бути побудовано, те, у що готовий інвестувати світ, те, що дасть Україні й українцям надійний захист і впевнений розвиток нашого соціального капіталу. Зараз, протягом травня, доопрацюємо конкретні пункти цих державних програм, і вже в червні вийдемо на практичну роботу з партнерами щодо наших планів. Того, що стосується як відбудови тут і зараз – критичних систем, так і стратегічної трансформації нашої країни. Впевнений, наш проект відбудови дасть поштовх для розвитку як мінімум усьому нашому регіону – услід за Україною, та всім нашим партнерам, хто буде співпрацювати з Україною. Саме тут, в Україні, світ бачитиме, на що здатна Європа. Тут, у нас, в Україні, буде максимум Європи у Європі – максимум можливого з того, на що здатні європейські цінності, на що здатна європейська та глобальна співпраця. Крок за кроком на основі тих ресурсів, які маємо зараз реалізовуємо й програми поточного відновлення нашої країни. Зокрема, сьогодні запрацював державний сервіс «єВідновлення». Це підтримка людей, які потребують ремонту будинків або квартир після пошкоджень війною. Вже за цей день маємо значну кількість заявок у «Дії». Загалом ідеться про сотні тисяч пошкоджених об’єктів. Причому ми маємо відпрацювати це завдання й щодо тих наших людей, хто зміг своїми силами відновити пошкоджене житло. Рівність у допомозі – це дуже важливо, і відповідний алгоритм потрібен. Наступний крок – відшкодування за втрачене житло. І це буде. Звичайно, протягом дня спілкувався з нашими командувачами, з керівниками розвідки. Ситуація на передовій – очевидний перший пріоритет. Підписав сьогодні й нові укази про відзначення наших воїнів державними нагородами. 10-та окрема гірсько-штурмова бригада. 14-та, 28-ма, 53-тя, 59-та й 72-га окремі механізовані бригади. 3-тя окрема штурмова бригада. 27-ма реактивна артилерійська бригада. 112-та окрема бригада ТрО. 67-й окремий стрілецький батальйон. 65-й військовий мобільний госпіталь. Це Лиманський напрямок, Бахмут, Часів Яр, Авдіївський напрямок, Шахтарський. Загалом сьогоднішніми указами відзначені 266 наших захисників і захисниць. Найхоробріші, найдостойніші – ті, чиї життя є життям України, нашої прекрасної та незламної України. Слава всім нашим воїнам, які зараз у бою, на бойових постах та на бойових завданнях! Слава кожній українській родині, яка виховала таких синів і доньок! Слава Україні!</p>
  <div class="source"><a href="https://www.president.gov.ua/news/same-v-ukrayini-svit-bachitime-na-sho-zdatna-yevropa-zvernen-82809">https://www.president.gov.ua/news/same-v-ukrayini-svit-bachitime-na-sho-zdatna-yevropa-zvernen-82809</a></div>
</article>


<article>
  <h2>Сьогодні схвалив комплексний стратегічний план реформування нашої системи правопорядку – звернення Президента України</h2>
  <div class="badges"><span class="chip">UK</span> <span class="chip">2023-05-11</span></div>
  <p>Бажаю здоровʼя, шановні українці! Сьогодні в мене почесне й дуже приємне завдання для цього звернення – маю честь подякувати нашим воїнам і підрозділам, які особливо відзначились у захисті держави від початку цього тижня. ОСУВ «Хортиця» – 3-тя і 5-та окремі штурмові бригади та 28-ма окрема механізована бригада імені Лицарів Зимового Походу… Я дякую всім вам, хлопці, – кожному солдату дякую, сержанту й офіцеру за надзвичайно успішні дії зі знищення окупантів. Дуже добрий результат! ОСУВ «Таврія» – воїни 44-ї окремої артилерійської бригади імені Гетьмана Данила Апостола, 55-ї окремої артилерійської бригади «Запорізька Січ», нашої славетної «Пʼятдесятдевʼятки» – 59-ї окремої мотопіхотної бригади імені Якова Гандзюка та 79-ї окремої бригади ДШВ – я дякую всім вам за міцність на позиціях, за силу в боях, за натхнення до перемоги, яке ви даєте всій Україні своєю влучністю та відвагою. ОСУВ «Одеса» – дякую бійцям 406-ї окремої артилерійської бригади імені генерал-хорунжого Олексія Алмазова за чудові результати у знищенні місць зосередження ворога! Відзначу сьогодні також артилерійські розрахунки 63-ї окремої механізованої бригади – уміють хлопці «мінусувати» ворожу техніку на полі бою. Кожен ваш влучний удар, наші герої, – це збережені життя українців. Дякую вам! Є за що відзначити цього тижня й підрозділи нашої Національної гвардії. Зокрема, воїнів 1-ї та 14-ї бригад оперативного призначення Нацгвардії, які разом з усіма силами оборони й безпеки України захищають нашу державу на Донеччині, на Луганщині. Дякую вам, нацгвардійці, і за вашу стійкість, і за ваше вміння силами своєї розвідки, артилерії посувати колишню «другу армію світу» нижче й нижче в переліку військових сил. Підписав сьогодні й новий указ про відзначення наших воїнів державними нагородами. Це взірцево відважні військовослужбовці наших Десантно-штурмових військ. 134 воїни… 25-та окрема повітряно-десантна Січеславська бригада, 46-та окрема аеромобільна бригада, 95-та окрема десантно-штурмова бригада, 132-й окремий розвідувальний батальйон, 148-й окремий артилерійський дивізіон та 199-й навчальний центр ДШВ… Кожне з усіх цих найменувань, кожен з усіх цих підрозділів – це честь, це гордість України, це героїзм наших людей. Героїзм, який назавжди робить Україну вільною. Вистоявши зараз, звільняючи нашу землю зараз, даючи Україні перемоги зараз, кожен і кожна, хто бʼється заради України, дає свободу й усім новим поколінням нашого народу. Ніколи на нашій землі не пануватимуть чужі прапори й ніколи наших людей не буде віддано на поневолення. Стійкість у боях зараз, потужність у наших активних діях, відвага та влучність наших воїнів щодня й щоночі – це незалежність України, яка буде завжди. Яку ми посилюємо й будемо посилювати. Сьогодні, як і завжди, був на звʼязку з командувачами та розвідкою. Провів кілька нарад щодо наших міжнародних зусиль. Скоро зможу оголосити дуже важливі новини для нашої оборони, для наших відносин із партнерами. Зустрівся зі спеціальним радником Президента Бразилії з міжнародних питань. Обговорили можливість проведення саміту у форматі Україна – Латинська Америка. Ще раз підкреслив своє запрошення для Президента Бразилії відвідати нашу країну та побачити героїзм українців на власні очі, нашу реальну налаштованість на мир для всієї української землі, для всіх наших міст і громад, які зараз зазнають ударів російських терористів. Наша формула миру, яку Україна запропонувала світу ще торік, зараз стала лише актуальнішою. Це єдиний комплексний і єдиний реалістичний план повернення спокою не лише нашому народу, а й усім народам планети, які прагнуть життя без агресій. І ще одне. Сьогодні схвалив комплексний стратегічний план реформування нашої системи правопорядку – усіх правоохоронних органів та прокуратури. Це детальний документ, який розраховано на час до 27-го року. Якщо говорити просто, ми маємо забезпечити таку систему гарантування справедливості та правопорядку для нашої країни, яка відповідатиме й нашій меті швидкого вступу України у ЄС, – додаємо нашої готовності реалізувати цю мету, і, що не менш важливо, – гарантуємо ті основи нового суспільного договору, які очевидно окреслюються зараз при захисті нашої держави. Кожен елемент державної системи – органи правопорядку передусім – мають працювати так, щоб люди реально відчували безпеку й захищеність, щоб люди реально відчували справедливість, щоб гарантувалося на рівні інституцій, на рівні повсякденної роботи тих, по кому люди судять про державу. Довіра в державі, довіра до держави формуються з довіри до тих, хто діє від імені держави. Правоохоронці, система прокуратури – ключові в цьому. Звичайно, разом з усіма іншими, хто працює в державному апараті. Україна має стати і вже стала місцем сили Європи та всього вільного світу. Маємо забезпечити в Україні максимум безпеки, максимум свободи, максимум поваги до закону, до людини. І це відповідь на питання, яку Україну після війни ми будуємо. Державу, яка поважає своїх людей та яку поважають у світі. Державу, чий приклад життя шанують усі. Шлях до цього починається зараз. Починається в діях, особистих рішеннях кожного й кожної, хто воює, працює заради України та заради всіх українців. Слава всім нашим воїнам, які зараз у бою! Слава нашому прекрасному народу! Дякую всім у світі, хто допомагає нам, українцям! Слава Україні!</p>
  <div class="source"><a href="https://www.president.gov.ua/news/sogodni-shvaliv-kompleksnij-strategichnij-plan-reformuvannya-82821">https://www.president.gov.ua/news/sogodni-shvaliv-kompleksnij-strategichnij-plan-reformuvannya-82821</a></div>
</article>


<article>
  <h2>Намагання обійти санкції має визначатися як один із найтяжчих злочинів проти міжнародного права та миру – звернення Президента України</h2>
  <div class="badges"><span class="chip">UK</span> <span class="chip">2023-05-12</span></div>
  <p>Бажаю здоровʼя, шановні українці! Сьогодні в нас – санкційний день. Затверджено пʼять санкційних пакетів, які ми дуже ретельно готували цими тижнями в РНБО, Кабінеті Міністрів, Офісі, у наших спеціальних службах. Перше – це пакет, що стосується «Запоріжсталі». Блокуємо вплив на цю компанію держави-терориста, що існував завдяки різним підставним та офшорним особам. Частка, що контролювалася Росією через один із системних банків, буде конфіскована й працюватиме заради України та українців. Ми не залишимо жодного звʼязку держави-терориста в Україні, який вона може використовувати проти нашої держави, проти нашої економіки чи проти наших людей. Окрім цього, затверджено санкційні пакети, які продовжують наш курс на ізоляцію та блокування російської військової промисловості. Сотні фізичних та юридичних осіб держави-терориста й повʼязаних із Росією стають мішенню для глобальної ізоляції. Дуже активно працюємо з партнерами, щоб усі, хто фактично виробляє цю агресію, хто дає зброю, боєприпаси, техніку й технології в руки терористів, – щоб вони всі були роздавлені світом. Дякую всім, хто допомагає Україні тиснути на Росію за цю війну, а також блокувати намагання держави-терориста обходити санкції. Впевнений, це має визначатися як один із найтяжчих злочинів проти міжнародного права та міжнародного миру – намагання обійти санкції, що запроваджені для обмеження ресурсів агресії, або сприяння в цих намаганнях. Провів сьогодні засідання Ставки. Були важливі доповіді командувачів оперативних напрямків. Особливо відзначу доповідь генерала Сирського та генерала Тарнавського – командувачів ОСУВ «Хортиця» і «Таврія» відповідно. Була доповідь Головкома Залужного, міністра оборони Резнікова, міністра стратпрому Камишіна. Що важливо розуміти зараз? Окупанти вже внутрішньо готові до поразки. Вони вже програли цю війну у своїх думках. Ми повинні щодня тиснути на них так, щоб їхнє ж відчуття поразки перетворювалося на їхню втечу, їхні помилки, їхні втрати. Я дякую кожному й кожній, хто знищує ворога! Дякую всім, хто попри будь-які складнощі повертає Україні нашу землю! Готуємося додати вам, воїни, ще більше зброї, ще більше можливостей, щоб подолати агресора та відновити мир. Говорив сьогодні з Премʼєр-міністром Британії Сунаком. Дякую тобі, Ріші, за незмінну підтримку й саме ті кроки, які дають усьому світу зрозуміти, що Сполучене Королівство завжди буде лідером. Ми обговорили нашу теперішню взаємодію у зброї, нашу подальшу оборонну взаємодію, а також дипломатичні кроки, які маємо зробити разом, щоб наблизити нашу спільну перемогу. Щоб гарантувати: хто б не був агресором проти вільного світу, він завершить такою ж ганьбою, як Кремль. Слава всім нашим воїнам, які зараз у бою, на бойових постах та на бойових завданнях! Я дякую всім, хто тренує наших бійців! Я дякую всім, хто лікує й відновлює українських воїнів після поранень! Слава Україні!</p>
  <div class="source"><a href="https://www.president.gov.ua/news/namagannya-obijti-sankciyi-maye-viznachatisya-yak-odin-iz-na-82833">https://www.president.gov.ua/news/namagannya-obijti-sankciyi-maye-viznachatisya-yak-odin-iz-na-82833</a></div>
</article>


<article>
  <h2>Сьогодні – у Римі, домовилися про зброю й ППО – звернення Президента України</h2>
  <div class="badges"><span class="chip">UK</span> <span class="chip">2023-05-13</span></div>
  <p>Бажаю здоровʼя, шановні українці! Сьогодні – у Римі. Як завжди з такими візитами, є результат. Сьогодні ми стали міцнішими. Зустрівся з Президентом Італії та Головою Ради міністрів – це політичний рівень зустрічей. Почув, що Італія продовжить підтримку України – настільки, наскільки потрібно, щоб нам вистояти й захистити своїх людей, свою територію. Погоджуємо з Джорджею, пані Прем’єр-міністром, наші нові спільні оборонні кроки. Є хороші речі, які зробимо разом для захисту неба. Є хороші речі, які зробимо разом для захисту на землі. Домовилися про зброю та ППО. Як Джорджа правильно сказала, коли ми в Україні захищаємо свободу й наше життя від російських бомб і ракет, від терору, ми віддаляємо війну від решти Європи. Сьогодні російські вбивці забрали життя ще однієї української дитини – дівчини, їй не було й 16 років. Її звали Надія… Загинув також чоловік, 64 роки йому було. Просто звичайні люди зі звичайного міста Костянтинівка на Донбасі… Мої співчуття їхнім рідним і близьким! Це був російський удар реактивної артилерії. Просто по вулицях – по будинках, магазинах, по аптеці й складу. Так воює Росія. Артилерією проти звичайних вулиць, проти будь-яких людей – дітей чи дорослих, чоловіків чи жінок. І це можна зупинити лише сильною зброєю, якою наші воїни можуть вигнати зло агресії. Вигнати, щоб Кремль не зміг поширити агресію й на інші народи Європи. Сьогодні я мав честь особисто подякувати Риму, усій Італії, пані Мелоні та кожному й кожній в італійському політичному класі, хто чесно відповідає на наявну загрозу всьому нашому європейському способу життя. Зустрівся з Папою Римським Франциском, і це була розмова, яка справді може вплинути на історію, справді може допомогти зупинити зло агресії. Я розказав про злочини, які скоїли російські окупанти проти наших людей, про депортацію українських дітей. Невідома навіть точна кількість, скількох дітей Росія вкрала з України й ховає від рідних, від України десь там на чужині. Попросив Його Святість допомогти повернути наших дітей додому, в Україну. Розказав і про інші пункти нашої формули миру, окрім повернення всіх депортованих і полонених. І вірю, що воля та щирість Його Святості можуть наблизити реалізацію нашої формули миру, можуть наблизити справедливий, чесний мир. Увечері звідси, з Рима, я говорив із Президентом Південно-Африканської Республіки. Говорив про формулу миру, про справедливість, про те, що наш світ має бути обʼєднаний правилами міжнародного права. Кожен, хто допомагатиме агресору зброєю, буде співучасником з усіма наслідками. Закликав пана Президента долучитися разом з іншими країнами світу, всіх континентів, Африки до спільної роботи для реалізації нашої формули миру. До речі, Італія сьогодні абсолютно чітко підтримала всі пункти української формули миру. Я дякую вам за це. Є сьогодні й Спільна декларація з Італією. Всі важливі речі: Євросоюз – Італія підтримала початок переговорів у 23-му році, правильні та вчасні сигнали щодо НАТО. І ще одне. Особливо я вдячний усім тим людям, які були на вулицях Рима з нашими українськими прапорами, які зустрічали українську делегацію з відкритим серцем і щирою доброю емоцією... Італія завжди має бути на боці добра, щоб добро залишалося у Європі! Viva Italia! Слава нашим воїнам! Дякую нашим Повітряним силам і всім бійцям ППО інших видів і родів військ! Слава Україні!</p>
  <div class="source"><a href="https://www.president.gov.ua/news/sogodni-u-rimi-domovilisya-pro-zbroyu-j-ppo-zvernennya-prezi-82857">https://www.president.gov.ua/news/sogodni-u-rimi-domovilisya-pro-zbroyu-j-ppo-zvernennya-prezi-82857</a></div>
</article>


<article>
  <h2>Європа та інші частини землі не мають бути місцем, де амбіції тиранів ламають життя народів – виступ Президента України на врученні Міжнародної премії імені Карла Великого в Аахені</h2>
  <div class="badges"><span class="chip">UK</span> <span class="chip">2023-05-14</span></div>
  <p>Дуже вам дякую. Для мене велика честь бути тут. Пані мер, пане Лінден! Дорогий Олафе, дорога Урсуло, Матеуше, Роберто! Шановні колеги! Дуже вам дякую за ваші добрі слова про Україну та наших героїв, наших солдатів та наших дітей. Дуже вам дякую! Вони – справжні герої. Дякую за Європу, яка тепер нарешті може здійснити мрію, що була покладена в основу європейської єдності! Для мене велика честь – представляти український народ тут сьогодні та щодня. Мільйони людей, які борються й працюють заради наших цінностей і свободи й заради нашої вільної Європи. Всі українці, кожен із наших героїв заслуговують на те, щоб стояти тут і отримати цю нагороду. Але, оскільки мільйони людей просто не помістяться в цьому залі, нехай сьогодні тут звучить наша мова, яка представляє весь наш народ. У цих стінах українська мова ніколи не звучала з вуст нагородженого. Відтепер, коли Україна повертається до свого рідного європейського дому, я вірю, що українська мова звучатиме тут неодноразово – на знак визнання особливого внеску у європейську єдність. Українці завжди робитимуть Європу сильнішою! Усі, хто присутній у цій залі, усі, хто разом із нами захищає свободу та Європу, – усі ми більше ніж лідери й політики, громадські діячі та дипломати. Усі ми є засновниками миру. Саме засновниками миру. Це головний наш обовʼязок перед нашими країнами, перед нашою Європою та перед нашою історією. Саме мир ми залишимо нашим дітям і онукам як спадщину сьогодення. Ми не маємо й не хочемо інших альтернатив. Але, щоб залишити мир у спадщину, ми з вами повинні дійти до того дня, коли зможемо сказати, що ми завершуємо цю війну нашою спільною перемогою. Дорогі європейці! Історія будується з перемог, хоч запам’ятовує й поразки. Бували ілюзії, що нібито можливі інші цеглини для історії, ніж перемоги, але такі ілюзії оберталися зникненням або, в ліпшому разі, багатолітнім мовчанням в історії тих, хто сповідував їх. Ілюзії обертаються смертями. Мир покоління наших батьків – це мир, який їм залишили у спадок ті, хто переміг передостанню велику агресію у Європі. А мир покоління наших з вами дітей – це мир, який ми здобуваємо саме зараз у боях проти останньої агресії у Європі. Бої тривають на відстані понад 2000 кілометрів звідси, від Аахена, – на землі України, у нашому небі, у нашому Чорному морі… Та у європейській долі. Це поле битви – доля Європи. Теперішня Росія пішла агресією не лише проти нас як вільної, самостійної держави, не лише проти об’єднаної Європи як глобального символу миру й процвітання. Це війна Росії за минуле. Долаючи кілометри української території, Росія намагалася подолати роки європейської історії. Нашої з вами історії, саме тих 73 років, коли тут вручається The Charlemagne Prize. Ми зіткнулися з агресором, який іде на будь-яку жорстокість і підлість, щоб стверджувати, що нібито історія не змінюється… Нібито як було колись, так і буде знову. Нібито в кого сила – у того й буде територія, будь-яка, яку агресор хоче. Нібито хто здатен на більшу підлість, у того й більше прав на Європу. Нібито цивілізованість абсолютно нічого не варта – ось що маніфестує Росія цією геноцидною агресією. Ми зіткнулися з агресором, для якого наше спільне європейське прагнення до миру й правил нічого не важить і який хоче Європі такого, з чим не погодиться жодна вільна нація, жоден сумлінний лідер, ніхто з присутніх у цій залі. Ми з вами єдині в тому, що Європа та всі інші частини землі не мають бути місцем, де амбіції тиранів ламають життя народів. І ми повинні стати переможцями, щоб саме наш із вами погляд на життя залишився Європі. Шановна Європо! Україна пропонує тобі перемогу, яка обернеться миром і збереже тебе. Україна пропонує перемогу не просто в одній цій війні, а над агресіями й анексіями, спаленням міст, депортаціями, над катастрофою геноциду будь-де ще на землі. Ми пропонуємо й наближаємо спільну перемогу над тим, хто дістав усе це старе зло зі сторінок минулого, щоб знищити наше майбутнє, про яке всі ми – уся Європа мріє для своїх дітей. Росія з власної волі стала на шлях зла. Нашої з вами волі достатньо, щоб обірвати цей її шлях і шлях будь-яких таких же агресорів, які, можливо, колись спробували б повторити за Росією. Це завдання ми виконаємо. Але тільки разом! Дорогий Олафе! Я звертаюся зараз особисто до тебе й через тебе звертаюся до всієї вашої держави – до потужної Німеччини. Україна та вся Європа – ми шануємо твій вибір – бути за Європу, бути з Європою. Коли ти побачив Zeitenwende, ти почав діяти так, як і має діяти захисник Європи. Європа завжди буде вдячною тобі й цьому уряду Німеччини. Вдячною за дієвість у допомозі Україні, за твою й твоїх колег ефективність у захисті своєї країни й за силу, яку ти й уся Німеччина даєте Європі. Блискучі німецькі «Айріси», які уже врятували тисячі життів наших людей від російського ракетного терору. Потужні німецькі «Мардери» допомагають берегти життя наших воїнів, коли вони тиснуть на російських окупантів. Міцні німецькі «Леопарди» дають нам потрібний захист. І дуже важливо, що Німеччина допомагає не лише мілітарно, а й своїм лідерством в економіці, в гуманітарній сфері, у дипломатії. Ще торік Україна представила десять пунктів нашої формули миру, і я вірю, що Німеччина так само стане одним із лідерів у її реалізації. Ця російська агресія триває на нашій землі. І саме наші люди щодня гинуть у протистоянні з тим злом, яке, бʼючи по Україні, бʼє по самій ідеї мирної Європи, по самій ідеї міжнародного порядку, заснованого на правилах. Ми бачимо це зло агресії найближче, тож бачимо й найкраще те, як перемогти це зло, як не допустити його реплікації в інших частинах світу чи в інший час. І ми запрошуємо світ приєднуватися до наших справедливих і чесних принципів миру. Кожен, хто приєднується до нашої формули, фактично робить її своєю. І я впевнений, що українська формула миру може стати німецькою формулою миру, європейською формулою миру, формулою миру для світу. Лише один, хто не сприймає її, – це агресор. І саме тому не сприймає, що він – агресор. Але найголовніше, що він один, і ми його не боїмося. І він цього не сприймає, бо не цікавиться миром. Ось і все. Сотні раундів переговорів між 2014 і 2022 роками в різних форматах із Росією після окупації нею нашого українського півострова Крим і розпалення гібридної війни проти України на Донбасі – усі ці перемовини були. І ти, Олафе, пане канцлере, ти пам’ятаєш, і наш союзник Президент Еммануель Макрон, і інші сумлінні лідери світу провели реально години в розмовах із Путіним, намагаючись відвернути цю сучасну катастрофу. Але Путін обрав катастрофу. Він один. Зараз усі розуміють те, що розуміємо й ми. Путін і є катастрофа. Це відповідь. Путін і є агресія, і він не хоче для себе й свого народу іншого. Його формулою стала смерть. Як із нею говорити, поясніть мені, як із нею говорити? За всю свою довгу історію людство ще не знало нікого, хто міг би домовитися зі смертю. Той, хто приніс смерть, той, хто став на шлях геноциду, той, хто хоче знищити нас, хто хоче знищити Європу, яку ми цінуємо, має просити пощади. І тоді буде наша відповідь – трибунал. Наша з вами рішучість приведе до того, що ми побачимо також і з Росії зацікавленість у наших зусиллях заради миру. І це буде. Коли там не буде джерела смерті. Ми здатні перемогти! І ми вже наближаємо перемогу, і цьому не раз були доказом сльози радості дітей і дорослих, жінок, чоловіків, молодих і людей поважного віку, яких наші воїни звільнили від російської окупації. Всюди, куди на звільнену землю повертається наш синьо-жовтий стяг, повертається і Європа. Наша з вами Європа! Повертаються цінності, які ви – так само, як і ми – захищали на своїх майданах та зафіксували у своїх конституціях. Це факт, що свобода для наших людей, яких Росія намагалася поневолити, забезпечується відвагою наших воїнів та зброєю, зокрема вашою, – усіх, хто допомагає нам оборонятися. І зараз лише зброя зупинить цю смерть. І це факт. Ось чому важливо бути твердими й рішучими у допомозі зброєю українським воїнам. Дуже часто, зокрема й тут, в Аахені, під час вручення цієї поважної премії говорилося, що Європа має стати однією зі світових superpowers. На відміну від інших подібних сил, Європа має цей потенціал лише тоді, коли не щось інше, а саме європейська єдність стає superpower. І ми це бачимо зараз: superpower of European Unity. Ми бачимо завдяки Україні й завдяки кожному й кожній із вас. Дякуємо. Ваша солідарність і лідерство, дорогі колеги, зокрема твоя солідарність і лідерство, Урсуло, якими Євросоюз відповів на нашу сміливість, стали відображенням базових принципів, яких прагнули для Європи й Робер Шуман, і Конрад Аденауер, і Жан Моне. Вони пишалися б кожним і кожною з вас, хто захищає Європу разом з Україною! Українська сміливість і ваша солідарність дали Європі таке єднання, якого ще не було. Настав час зафіксувати таку силу нашої єдності рішенням про вступ України до Європейського Союзу. Ви знаєте, що Європі не бути довершеною без України у Євросоюзі. І я дякую тобі, Олафе, я дякую кожному лідеру Європи, хто підтримує довершеність європейського проекту. Не існує жодної раціональної причини, чому наші воїни, які так героїчно й успішно б’ються заради нашої спільної свободи, наших спільних цінностей, досі не в одній організації з усіма іншими воїнами Альянсу. Якщо судити по плодах наших дій, Україна – вже в Альянсі, але де-юре рішення поки що не ухвалене. Варто ухвалити це рішення! І варто визначити алгоритм – це мотивує наших воїнів. І це важливо! Окрім посилення всієї євроатлантики сміливістю українців, наше приєднання до Альянсу точно дасть іще один історичний результат – прапори НАТО поруч із прапорами України на нашому східному кордоні стануть тим потужним замком, який триматиме російський імперіалізм у минулому завжди. У минулому, яке не повернути, бо без контролю над Україною російський імперіалізм гине. І ще одна передумова нашої спільної перемоги, яку пропонує Україна. Найдовший мир і найнадійнішу безпеку Європі забезпечила побудова звʼязків між народами Європи замість бар’єрів. І коли ми зараз бачимо замість зміцнення наших звʼязків будь-які свіжі барʼєри, що так нагадують старі помилки, – чи то бар’єри в політиці, чи то бар’єри в економіці, в торгівлі, – тоді ми бачимо загрозу не одній європейській нації, а всій Європі. Матеуше! Я дуже дякую за велику підтримку України з боку Польщі. Дуже дякую! І нам дуже важливо зберігати це єднання. Будь-які зерна непорозумінь між будь-ким у Європі не мають давати сходів конфлікту! І це в корінних інтересах наших народів. Європа здобуває плюс до міцності й добробуту щоразу, коли на континенті мінус барʼєр. Шановні присутні! Шановні пані та панове! Сьогодні я говорив лише про те, що потрібно для нашої спільної перемоги, а отже, тільки про те, що потрібно для сталого миру для всіх нас. Я мрію, щоб Європа стала переможцем! Я знаю, що українці можуть перемогти! Я закликаю всіх вас стати переможцями разом із нами, разом з українцями! Настав цей час! Саме зараз вирішується, яким буде завершення цієї війни та чи справді це – остання агресія у Європі. Все залежить від нашої з вами єдності, від нашої з вами швидкості, від нашої з вами налаштованості на перемогу. Тож моє головне звернення до вас сьогодні: будьте достойними характеру Карла Великого! Перемагайте! Засновуйте мир, що буде плодом нашої спільної перемоги та який ми з вами залишимо нашим дітям, нашим онукам як головну нашу з вами спадщину, спадщину Європи! І якщо в когось іще залишилися сумніви про те, чи підтримувати український народ, будь ласка, тут, в Аахені, чи в будь-якому іншому місті нашої прекрасної вільної Європи вийдіть, будь ласка, на вулицю, погляньте навколо себе, відчуйте те головне, чого ми прагнемо, те, що дають нам усім мир і повага у Європі. Відчуйте свободу, яка тут просто є! А ми заради неї воюємо. І переможемо. Слава всім нашим воїнам, хто в бою сьогодні заради України, на бойових постах та на бойових завданнях! Слава всім, хто тренує українських воїнів! Слава всім, хто допомагає, хто працює, хто бореться! Україна переможе! Європа переможе! Мир переможе! Слава Україні!</p>
  <div class="source"><a href="https://www.president.gov.ua/news/yevropa-ta-inshi-chastini-zemli-ne-mayut-buti-miscem-de-ambi-82901">https://www.president.gov.ua/news/yevropa-ta-inshi-chastini-zemli-ne-mayut-buti-miscem-de-ambi-82901</a></div>
</article>


<article>
  <h2>Головні результати за ці дні – нашу перемогу вдалося зробити ближчою – звернення Президента України</h2>
  <div class="badges"><span class="chip">UK</span> <span class="chip">2023-05-15</span></div>
  <p>Бажаю здоровʼя, шановні українці! Три довгих дні, – і наші воїни, наша держава стають сильнішими. Я впевнений - значно сильнішими. Повертаємося додому з новими оборонними пакетами: більше нової, більше потужної зброї для фронту, більше захисту для наших людей. Більше політичної підтримки. Італія – хороші переговори з Джорджею, пані Премʼєр-міністром. Зустріч із понтифіком, доволі обнадійлива. Зустріч із Президентом Італії. Німеччина – пан Президент Штайнмаєр, зустріч із паном канцлером Олафом Шольцом – особливо змістовно для нашої оборони. Окрім Берліна, відвідали також Аахен. Був на військовій базі, оглянув «Леопарди», оглянув «Мардери», подякував нашим воїнам, які тренуються на німецькій техніці. Від імені й на честь українського народу отримали в Аахені вагому європейську відзнаку імені Карла Великого. Вперше у залі, де вшановують лауреатів, звучала українська мова – у промові. Українська буде однією з офіційних мов Європейського Союзу, я впевнений у цьому. Франція – зустріч із паном Президентом Макроном, тривалі, корисні переговори. Є новий військовий пакет. Потужний. Є нові політичні домовленості. Велика Британія – зустріч із Ріші, паном Премʼєр-міністром Сунаком. Оборона й дуже важливе британське лідерство у військових коаліціях. Перед міжнародними заходами, що заплановані на найближчий час, скоординували наші позиції: перед G7, самітом у Вільнюсі. На всіх зустрічах обговорювали нашу формулу миру, і тепер є більше готовності партнерів іти за українською формулою. Є більше підтримки для нашого вступу в ЄС, більше розуміння, що вступ України в НАТО буде, він неминучий. Дякую Італії за допомогу в захисті життя наших людей – від захисту неба до підготовки повноцінної відбудови України після бойових дій. Дякую Німеччині за найбільший оборонний пакет – 2 мільярди 700 мільйонів євро. Системи ППО «Айріс» різних модифікацій, ракети до них - багато, гармати, снаряди, бронетехніка… Окрім того, Німеччина підтримає нашу країну довгостроково – є для цього 11 мільярдів євро, суто на оборону. Плюс Німеччина бере участь у Європейському фонді миру, який посилює наш захист. Дякую Франції за нові можливості для наших воїнів у протидії російському терору, і зараз іще не час говорити про деталі. Дякую за додаткову техніку, за додаткову бронетехніку. За допомогу в консолідації партнерів. Дякую Британії за домовленість про навчання наших пілотів. Створюємо коаліцію для тренування пілотів на сучасних західних літаках. Британія – так, Польща – так, і я впевнений: підключиться Франція, інші партнери. Ми продовжуємо працювати й над коаліцією винищувачів, рухаємось активно. Звичайно, дякую Британії за long-range можливості для наших воїнів, за далекобійність. Отже, головні результати за ці дні – нова зброя для України, шана до українців, нашу перемогу вдалося зробити ближчою. І ми ще додамо підтримки! Я знаю це. Я вірю в це. Слава всім, хто в бою заради нашої держави! Слава всім, хто допомагає! Слава всім, хто тренує наших бійців! Слава Україні</p>
  <div class="source"><a href="https://www.president.gov.ua/news/golovni-rezultati-za-ci-dni-nashu-peremogu-vdalosya-zrobiti-82929">https://www.president.gov.ua/news/golovni-rezultati-za-ci-dni-nashu-peremogu-vdalosya-zrobiti-82929</a></div>
</article>


<article>
  <h2>Разом із партнерами України зробимо захист від терору максимально міцним – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-16</span></div>
  <p>Бажаю здоровʼя, шановні українці! Передусім я хочу подякувати всім захисникам і захисницям нашого неба. Дякую вам, герої! Вісімнадцять із вісімнадцяти ракет збито. Тому й працюємо постійно над візитами, які принесуть іще можливостей, іще систем Patriot, IRIS-T, Crotale, Hawk, NASAMS. Знов і знов дякую і всім нашим партнерам у світі, хто допоміг нашій державі з відповідними системами захисту неба! Учора ще ми домовились у Британії з Ріші, паном Премʼєр-міністром, що працюватимемо над коаліцією винищувачів – тренування, літаки, результати. Учора ж це підтримав пан Президент Франції Макрон, а сьогодні підтримав пан Премʼєр-міністр Нідерландів Марк Рютте. Хороший початок коаліції! Дякую всім! Проте важливо сказати ще одну річ. Ми маємо памʼятати й те, яких зусиль варта така зброя для України. Скільки часу, енергії, аргументів, зустрічей, інформаційної роботи дали нам змогу будувати таку систему ППО. Це колосальна робота… І я дякую кожному і кожній, хто до неї залучений! На всіх рівнях. День за днем, місяць за місяцем наша команда діяла заради того, щоб у нас був захист неба. Колись ми чули, що Patriot – це нібито нереально. А зараз ось вони, Patriot. І це ще не все, що ми забезпечимо для України! Ми – разом із партнерами України – зробимо захист від терору максимально міцним. Сьогодні із самого ранку першим питанням після повернення з відрядження провів засідання Ставки. Були доповіді командувачів оперативних напрямків, головкома, урядовців, які відповідають за забезпечення оборони, розвідки. Дуже важлива доповідь генерала Сирського – щодо ситуації на Бахмутському напрямку. Я дякую всім нашим бійцям там, кожному солдату, сержанту, офіцеру, які роблять надлюдські речі на цьому напрямку. Молодці всі! А особливо я хочу відзначити 5-ту окрему штурмову бригаду, десантників «Вісімдесятки» та воїнів 57-ї окремої мотопіхотної бригади. Ваша сміливість, ваша рішучість і ваші успіхи в знищенні ворога – це надзвичайно важливо! Дякую! Таврійський напрямок. «Сімдесятдевʼятка» – славетна 79-та окрема десантно-штурмова бригада, артилеристи 55-ї окремої артилерійської бригади, 74-й окремий розвідувальний батальйон, 116-та окрема бригада територіальної оборони, 128-ма окрема гірсько-штурмова Закарпатська бригада… Дякую вам! Стійкість і влучність ваша – зразкові. Узяв участь – онлайн – у роботі Саміту Ради Європи, що працює сьогодні в Рейкʼявіку. Усі країни вільної Європи, сильні лідери нашої Європи… Подякував їм за підтримку нашої держави й закликав діяти разом і надалі на 100%, щоб ми були захищені – уся Україна, уся Європа, увесь вільний світ – на 100%. Жодна ракета терористів, жодна гармата терористів і жоден шантаж терористів не повинні загрожувати свободі! Провів кілька нарад сьогодні щодо міжнародних заходів – ми робимо все, щоб дати нашим воїнам іще більше можливостей, щоб зробити закінчення цієї війни нашою перемогою ще ближчим. Готуємо ще новини для України! Слава кожному нашому воїну! Слава кожному, хто допомагає! Слава Україні!</p>
  <div class="source"><a href="https://www.president.gov.ua/news/razom-iz-partnerami-ukrayini-zrobimo-zahist-vid-teroru-maksi-82937">https://www.president.gov.ua/news/razom-iz-partnerami-ukrayini-zrobimo-zahist-vid-teroru-maksi-82937</a></div>
</article>


<article>
  <h2>Ми – європейці, а отже, ми діємо на повну силу, коли треба захищати наш спосіб життя – виступ Президента України на відкритті четвертого саміту Ради Європи</h2>
  <div class="badges"><span class="chip">UK</span> <span class="chip">2023-05-16</span></div>
  <p>Дуже дякую! Пані Прем’єр-міністр Якобсдоттір, шановна Катрін, дякую за запрошення взяти участь у саміті нашої Ради Європи й за ваше щире прагнення допомогти Україні. Дорогі лідери Європи! Сьогодні Україна пройшла через дуже складний виклик – інтенсивну російську ракетну атаку. Саме таким викликам ми всі зараз змушені приділяти увагу. О третій годині ночі наші люди прокинулися від вибухів. 18 російських ракет різних типів були в нашому небі, зокрема балістичні ракети, якими держава-терорист хвалилася. Мовляв, вони гарантовано несуть смерть, бо їх нібито неможливо збити. Росія застосувала одночасно балістику, крилаті ракети, дрони… Спеціально, щоб нашим захисникам неба було особливо важко вберегти життя людей. Але всі життя були захищені – всі ракети були збиті, включно з балістичними. Сто відсотків. Це історичний результат. Дякую всім! Росія дуже старається вдосконалити своє вміння вбивати. Ми ж дуже стараємося вдосконалити захист наших людей. Я дякую всім країнам і лідерам, які допомагають нам удосконалювати нашу ППО! Ми всі разом демонструємо, що таке наші з вами сто відсотків, що таке сила вільного світу. І, звичайно, я дякую кожному нашому солдату, який робить цю роботу у нашому небі й на нашій землі, і особливо я дякую кожному, хто тренує наших воїнів у різних тренувальних місіях, які всі схожі в одному – в успіху. Дякую всім їм! Дякую всім вам! Ще рік тому ми не могли збивати більшість ракет терористів, і особливо балістику. І я запитую: якщо ми змогли це, то хіба є щось, чого ми не зможемо, коли ми об’єднані й налаштовані захищати життя? Відповідь: ми з вами в єдності дамо сто відсотків у будь-якій сфері, коли на меті – захист наших людей і нашої Європи. Звичайно, треба ще багато зробити. Територія України значна, і щоб такий результат ППО, як цієї ночі, був правилом на всій території, потрібні додаткові системи ППО й ракети до них. Потрібні й сучасні винищувачі, без яких жодна система ППО не буде досконалою. Я впевнений, прийдемо до цього. Сто відсотків мають бути орієнтиром для нас. Нуль відсотків маємо залишити агресору! Сто відсотків успіху оборонних операцій – його гарантує зброя й навчання наших воїнів. Дякую всім, хто посилює нашу оборону! Сто відсотків успіху санкцій – його гарантує чесність у політиці кожної держави. Дякую всім, хто саме так ставиться до протидії терору – чесно! Сто відсотків успіху нашої формули миру – його гарантує дипломатія. Дякую всім, хто допомагає нам об’єднувати світ, щоб реалізувати формулу миру – єдиний реалістичний мирний план! Та, звісно, сто відсотків справедливості – не буває надійного миру без справедливості. Дякую Раді Європи – кожному з вас особисто! – за рішення щодо реєстру збитків, завданих агресією Росії. Це наближає створення повноцінного компенсаційного механізму, який покаже світу, що агресія не вартує того, щоб навіть думати про неї. Має бути й спеціальний трибунал щодо злочину агресії, щоб за терор відповіли ті, у чиїх головах цей терор і народився. Впевнений, що й цей результат ми з вами дамо на сто відсотків. Європа очікувала саме таких часів – часів, коли лідери заради захисту Європи, заради наших із вами спільних цінностей діяли б у стовідсотковій єдності та зі стовідсотковими результатами. Ось чого ми досягаємо! Україна та вся Європа. Кожен і кожна, хто зараз на цьому саміті та хто допомагає нам. Ми – європейці, а отже, ми вільні. Ми – європейці, а отже, ми цінуємо мир. Ми – європейці, а отже, ми діємо на сто відсотків наших сил, коли треба захищати наш спосіб життя. Хай це буде правилами для нашого континенту назавжди! Дякую за підтримку! Слава Україні! Слава всій Європі!</p>
  <div class="source"><a href="https://www.president.gov.ua/news/mi-yevropejci-otzhe-mi-diyemo-na-povnu-silu-koli-treba-zahis-82945">https://www.president.gov.ua/news/mi-yevropejci-otzhe-mi-diyemo-na-povnu-silu-koli-treba-zahis-82945</a></div>
</article>


<article>
  <h2>Потрібно ще більше консолідації світу для тиску на Росію, ще більше сили для наших воїнів – звернення Президента України</h2>
  <div class="badges"><span class="chip">UK</span> <span class="chip">2023-05-17</span></div>
  <p>Дорогі українці! Сьогодні російський обстріл нашої Херсонщини забрав життя ще однієї дитини. Хлопчика. Його звали Всеволод. У липні йому мало б виповнитися шість років. Мої співчуття рідним і близьким! Це був черговий артилерійський удар терористів. Люди просто були на вулиці біля звичайного магазину. Чергові обстріли Сумщини, Чернігівської області, Дніпропетровщини, Запорізької області, Донбасу – усе це знову й знову доводить, що потрібно ще більше консолідації світу для тиску на Росію, ще більше сили для наших воїнів, щоб знищувати кожну позицію терористів, іще більше підтримки для наших людей, щоб рятувати життя й повертати безпеку для наших міст і сіл. Сьогодні провів кілька підготовчих нарад щодо нових кроків для зміцнення нашої оборони та наших міжнародних позицій. Відбувся – і доволі успішно – візит української делегації в Республіку Корея. Урядовці, перша леді України. Були зустрічі, переговори різного рівня, звернення Олени до народу Кореї й усіх народів регіону на вагомому форумі «Азійське лідерство». Я дякую пану Президенту Республіки Корея за чітке засудження російської агресії та підтримку глобальних зусиль заради миру. Є важливе рішення Ради Європи: у підсумковій резолюції саміту, що відбувся в Ісландії, зафіксована підтримка української формули миру. І це важливо, що Європа настільки консолідована заради чесного мирного плану. Дякую за це всім лідерам нашої Європи та кожній державі – учасниці Ради Європи. На основі саме такої консолідації ми будемо й надалі обмежувати можливості держави-терориста продовжувати цю її агресію й будемо надалі збільшувати наші можливості повертати справедливість, звільняти нашу землю, рятувати наших людей. Я хочу окремо подякувати парламентарям двох європейських країн. Сенат Франції сьогодні проголосував за визнання Голодомору 32–33-го років геноцидом українського народу. Вдячний кожному й кожній, хто підтримав це рішення. Зміцнювати історичну правду – це місія сильних. Парламент Естонії ухвалив заяву на підтримку нашого прагнення стати повноправним членом НАТО й закликав Альянс підтримати це рішення. Дякую всьому естонському народу, всьому політичному класу Естонії за таку чітку підтримку нашої спільної євроатлантичної безпеки. Дякую всім, хто допомагає нам захищати наших людей, нашу Україну й життя загалом! Слава всім нашим воїнам, які зараз у бою, на бойових завданнях і на бойових постах! Слава кожному й кожній, хто зараз в епіцентрі бойових дій на сході нашої країни та надзусиллями не дає ворогу наступати. Я дякую вам, воїни! Слава Україні!</p>
  <div class="source"><a href="https://www.president.gov.ua/news/potribno-she-bilshe-konsolidaciyi-svitu-dlya-tisku-na-rosiyu-82961">https://www.president.gov.ua/news/potribno-she-bilshe-konsolidaciyi-svitu-dlya-tisku-na-rosiyu-82961</a></div>
</article>


<article>
  <h2>Без міжнародного трибуналу, без притягнення до відповідальності всіх російських воєнних злочинців зло повернеться дуже скоро – звернення Володимира Зеленського до учасників другої конференції PISM Strategic Ark</h2>
  <div class="badges"><span class="chip">UK</span> <span class="chip">2023-05-18</span></div>
  <p>Пані та панове! Будь-якої миті запис цього звернення може перервати сирена повітряної тривоги. Це одне речення коротко та влучно описує стан світової безпеки й рівень загроз, що постали перед нею сьогодні. Я вітаю всіх учасників другої Strategic Ark і важливого діалогу про безпеку світу. Вирішальна битва за його майбутнє триває 449 днів. Сьогоднішній день – особливий. Цей форум відбувається у знакову дату – 18 травня. День, у якому історія залишила нам багато підказок і уроків. Засторог і помилок, які ми не маємо права повторити на шляху до нашої глобальної безпеки. Це 18 травня 1792 року, коли стотисячне російське військо перейшло кордони Речі Посполитої та вторглося на її землю. Почалася російсько-польська війна, наслідки якої ми всі пам’ятаємо. Сьогодні – той самий ворог. Та сама мета. Та сама ціна поразки. Ми не маємо права програти. Ми не маємо права ні на мить послабити спротив, протидію, не маємо права не дотиснути зло, втратити єдність союзників, передчасно скласти зброю, не битися до остаточної перемоги. Ми не маємо права потрапити в оману, коли Росія почне активно говорити про мир, говорити про дипломатію. Росію хвилює не закінчення кровопролиття, а закінчення грошей, ресурсів, щоб його продовжити. Росії потрібен не мир, а час. Для нових ракет, нового плану, нового нападу. Це формула російської політики. Незмінна століттями. ХХІ має стати для неї останнім. Механізми для втілення цього містить українська формула миру. Гарантії безпеки, щоб подібне ніколи не повторилося. Щоб не повторилося 18 травня 1944 року. Геноцид кримськотатарського народу. Примусова депортація та втрата рідного дому на десятиліття. Все те, що сучасна Росія, називаючи себе правонаступниками й послідовниками тоталітарного режиму, повторила в Криму у 2014 році. І повторила через вісім років на Донбасі, у Маріуполі, у Херсоні. Непокаране зло завжди повертається. Без міжнародного трибуналу, притягнення до відповідальності всіх російських воєнних злочинців воно повернеться дуже скоро. Ми часто чули слова «руйнування архітектури міжнародної безпеки». 24 лютого вони втілилися в чіткі візуальні форми. Зруйновані будинки в Бучі, Бородянці, Умані, Гостомелі, Маріуполі – ось так виглядає сьогодні безпекова архітектура. Щодня в неї летять «Кинджали». Нам потрібне захищене небо. Ми дякуємо всім, хто долучається до цього процесу й до формування повітряної коаліції. Ми неодмінно побачимо в українському небі Fighting Falcon, «Бойових соколів». Для наших предків споконвіку сокіл – це благословенний небом синтез розуму, мужності, молодості та сили. Світла. Перемоги. Пісня «Гей, соколи» сто років тому вела українців і поляків у спільний бій. За нашу і вашу свободу. Сьогодні наші лави значно більші. І так само, як сто років тому, ми знову побачимо парад на Хрещатику. За нашу й вашу перемогу! України. Європи. Світу. Людства. Наостанок я хочу згадати ще одне 18 травня. Минулого року. День, коли НАТО отримало заявку на вступ двох нових членів. Швидкість, із якою пройшла цей шлях Фінляндія, та високі перспективи Швеції дають Україні впевненість і віру у Вільнюський саміт НАТО. У рішучість Альянсу й волю підтвердити свій вибір на користь цінностей свободи та неподільності безпеки. У те, що в липні ми побачимо новий важливий етап на шляху України до членства в НАТО. На шляху до спільного й безпечного майбутнього. України. Європи. Світу. Людства.</p>
  <div class="source"><a href="https://www.president.gov.ua/news/bez-mizhnarodnogo-tribunalu-bez-prityagnennya-do-vidpovidaln-82977">https://www.president.gov.ua/news/bez-mizhnarodnogo-tribunalu-bez-prityagnennya-do-vidpovidaln-82977</a></div>
</article>


<article>
  <h2>Наші пріоритети на найближчий час – додаткові системи ППО, ракети, навчання й літаки, далекобійна зброя – звернення Президента України</h2>
  <div class="badges"><span class="chip">UK</span> <span class="chip">2023-05-18</span></div>
  <p>Бажаю здоровʼя, шановні українці! Щойно провів засідання військового кабінету. Це наш особливий формат роботи у вузькому колі з тими, хто відповідає за оборону держави. Були командувачі ключових напрямків фронту. Також Головком, Генштаб, розвідка, безпека. Дуже змістовна робота. Перше: бригади оборони – молодці, головні стратегічні завдання виконали, деталі зараз не час повідомляти. Друге: бригади наступу – молодці, готуємося, без деталей. Третє: щодо захисту цивільних громадян – Повітряні сили – молодці, тут із деталями. Наші пріоритети на цей тиждень, наступний і на найближчий час загалом – додаткові системи ППО, додаткові ракети, навчання й літаки, далекобійна зброя. І це буде. Провів сьогодні й ґрунтовну нараду з нашими міжнародниками – командою Офісу. Є завдання – втримати динаміку міжнародної підтримки та комунікації заради України, яка була досягнута в першій половині травня, також і цими тижнями. Впевнений: виконаємо це завдання. Мав честь відвідати офіс Кримської платформи та зустрітися з лідером кримськотатарського народу Мустафою Джемілєвим, представниками Меджлісу й кримськотатарської спільноти. Сьогодні та щороку в цей день, 18 травня, ми вшановуємо пам’ять усіх жертв депортації кримськотатарського народу. Це був один із найтяжчих злочинів ХХ століття – увесь народ силою забрали з рідної землі та змусили жити на чужині десятиліттями. І коли вже люди повернулися додому, Росія вкотре принесла до їхнього дому, до нашої України своє зло – зло агресії, репресій, приниження. Повернути справедливість для всіх наших людей, гарантувати свободу для всієї нашої держави без будь-яких винятків – це наше історичне завдання. Завдання всіх, хто захищає державу, усіх, хто обрав Україну, а отже, здобуде перемогу. Радий бачити, що створена нами Кримська платформа ефективно спрямовує спільну силу всієї нашої держави та кримськотатарського народу. Радий знати, що наша спільна робота з Меджлісом приносить потрібний Україні результат. До речі, деякі дуже важливі спільні кроки готуємо вже на найближчий час. Питання Криму, кримських в’язнів та всіх наших людей у Криму виводимо на новий міжнародний рівень. І ще одне. Сьогодні багато українців і українок були у вишиванках. Це важливо – пам’ятати, яке багатство нас усіх обʼєднує. Україна – різноманітна, і в тому – наша сила, це було видно протягом дня у різних орнаментах вишиванок. Але зараз я прошу вас усіх згадати про тих українців і українок, які буквально – наша з вами сила, наш із вами захист. Багато наших людей не були у вишиванках, бо вони – у військовій формі. Я прошу вас зараз згадати всіх, хто воює заради України. Усіх, хто на бойових завданнях і на бойових постах заради України. Усіх, хто тренує наших бійців заради України. Ті, кого ви знаєте особисто, ті, про кого ви чули, і тисячі й тисячі інших, які всі однаково бережуть життя України. Згадайте про них зараз, будь ласка, і подякуйте їм. Також ми ані на мить не забуваємо про тих наших людей, яких окупант утримує в неволі. Про полонених українців, про репресованих на окупованих територіях. Про тих, хто перебуває в окупованих містах і громадах і чекає повернення нашого прапора, нашої держави. Ми маємо звільнити всіх наших людей і всю нашу землю з російської неволі. Діємо разом, у єдності, дбаючи одне про одного й про державу, і не зупиняємось до перемоги. Дякую всім, хто допомагає! Слава всім, хто бʼється заради України! Вічна памʼять усім жертвам російської тиранії! Вічна памʼять усім жертвам депортації кримськотатарського народу! Слава Україні!</p>
  <div class="source"><a href="https://www.president.gov.ua/news/nashi-prioriteti-na-najblizhchij-chas-dodatkovi-sistemi-ppo-82973">https://www.president.gov.ua/news/nashi-prioriteti-na-najblizhchij-chas-dodatkovi-sistemi-ppo-82973</a></div>
</article>


<article>
  <h2>Закликаю сприяти захисту наших людей, включно з українською мусульманською спільнотою – виступ Володимира Зеленського на саміті Ліги арабських держав</h2>
  <div class="badges"><span class="chip">UK</span> <span class="chip">2023-05-19</span></div>
  <p>Передусім хочу подякувати за гостинність Його Королівській Високості Спадкоємному принцу Мухаммаду, усьому народу Саудівської Аравії та місту Джидда, яке приймає цей саміт. Я сподіваюся, що всі ми тут заради миру й справедливості. Дорогі учасники саміту! Сьогодні вже 450-й день повномасштабної війни, яка ведеться проти нас російськими загарбниками. Ми не маємо таких ракет, які має наш ворог. У нас значно менше авіації. Ми не маємо численних убивчих дронів, які Росії постачає Іран. Не маємо стільки артилерії. Але ми залишаємося сильними, бо на нашому боці – правда. Ба більше, ми витісняємо окупантів із нашої землі. Кожен, хто захищає рідну землю від загарбників, кожен, хто захищає дітей свого народу від поневолення, кожен такий воїн – на шляху справедливості. Я гордий представляти саме таких воїнів і весь український народ! Війна ніколи не була вибором українців. Наші війська не йшли до чужих земель, ми не займаємося анексіями й грабежем ресурсів інших народів. Але ми ніколи й не підкоримося будь-яким чужинцям та колонізаторам. Тому ми боремось! І я впевнений, що цю нашу головну емоцію зрозуміють усі ваші народи. Також я впевнений, що всі ваші народи зрозуміють і головний заклик, який хочу залишити тут, у Джидді. Шляхетний заклик до всіх вас – сприяти захисту наших людей, включно з українською мусульманською спільнотою! Разом зі мною тут – високоповажний Мустафа Джемілєв, лідер кримськотатарського народу, одного з корінних народів України. Їхній дім – це Крим, осередок мусульманської культури в Україні. Століттями кримськотатарський народ був і має залишитися невідʼємною та сильною складовою мусульманської спільноти світу. Але Крим став першим, хто постраждав від російської окупації, і досі більшість із тих, хто зазнає репресій в окупованому Криму, – це саме мусульмани. Ми вже маємо позитивний досвід із Саудівською Аравією – щодо звільнення наших людей, захоплених Росією. Ми можемо розширити цей досвід! І навіть якщо тут, на саміті, є люди, які мають інший погляд на війну, що відбувається на нашій землі, називаючи її конфліктом, я впевнений: ми всі можемо бути єдині в тому, щоб урятувати з кліток російських тюрем наших людей. На жаль, у світі й тут, серед вас, є ті, хто заплющує очі на клітки та незаконні анексії. Я тут для того, щоб кожен дивився чесно. Хоч би як старалися впливати росіяни, але незалежність все ж має бути. І я хочу подякувати Саудівській Аравії, хочу подякувати абсолютній більшості з вас за підтримку сталих міжнародних позицій і Статуту ООН. Дорогі учасники саміту! Ваші люди вже могли переконатися, що українці – це народ миру. Справжнього миру. У 2021 році ми визначили пріоритетом відкритість України для ваших людей. І народи Саудівської Аравії, Обʼєднаних Арабських Еміратів, Оману, Бахрейну, Кувейту познайомилися з Україною. Я щасливий, що ваші туристи змогли побачити розкіш весни в нашій столиці, у Києві, та велич Карпат! Вірю, що одного дня ваші люди повернуться, зокрема і для того, щоб побачити наш Крим, вільний від російської окупації та приниження. Наші взаємини будуються й на навчанні в наших університетах десятків тисяч арабських студентів щорічно. Це честь для нас, що діти Марокко, Єгипту, Йорданії, Іраку, Лівану, Алжиру, Лівії й Тунісу їхали в Україну по освіту. Ми разом із вами виконували й одну з найбільш почесних місій у світі – гарантували продовольчу безпеку. Україна традиційно забезпечує пшеницею та іншою аграрною продукцією ваші країни. Ми раді були вітати й інвестиції арабських народів – як і інвестиції Катару в портову інфраструктуру. Спочатку пандемія, а потім і страшніший вірус – сказ агресії – ударили по цих та інших наших нормальних відносинах. Я більш ніж упевнений: ніхто з вас не погодиться віддати загарбникам третину своєї країни. Я більш ніж упевнений: ніхто з вас не споглядав би без бою, як чужинці крадуть дітей вашого народу. Сотні тисяч наших дітей депортовані в Росію, розлучені з рідними, і наших дітей там, у Росії, навчають ненавидіти своїх співвітчизників. Я більш ніж упевнений: ніхто з вас не змирився б із військовою окупацією атомної станції, щоб використовувати її для шантажу світу ядерною катастрофою. Погляньте, скільки страждань багатолітні війни принесли Лівії, Сирії, Ємену… Скільки життів змарновано роками бойових дій у Судані та Сомалі, в Іраку та Афганістані… Кожен, хто додає страждань своїми новими агресіями, кожен, хто сіє ворожнечу, кожен, хто хоче старих часів загарбницьких імперій, які не зважали на волю незалежних націй, – кожен такий злочинець іде проти світу й буде проклятий людьми. І я вітаю кожного, хто разом із нами готовий стати на шлях справедливості! Україна запропонувала формулу миру, щоб припинити війну. Ви бачите, як працює наша формула на прикладі продовольчої безпеки. Одного з пунктів нашої формули. Навіть коли війну вкинуто в наш дім, ми робимо все, щоб доми інших народів теж вистояли. Нам вдалося запустити Чорноморську зернову ініціативу й частково зняти російську морську блокаду наших портів. Це стабілізувало продовольчі ринки й допомогло багатьом, зокрема й народам Арабської ліги. Так само буде допомогою багатьом реалізація іншого пункту нашої формули миру – повернення додому всіх полонених і депортованих. Кожній із почесних делегацій передали документ вашою мовою із десятьма пунктами формули миру. Будь ласка, ви можете обрати той напрям, який ви вважаєте доцільним. І я буду вдячний кожному з вас, хто обере саме напрям порятунку людей, яких утримують у російській неволі. Тому я запрошую всіх, хто поважає мир, долучитися до реалізації формули миру й таким чином зменшити ворожнечу та війни, страждання і зло. Росія – слабка, ми перемагаємо її навіть тоді, коли в неї в руках більше зброї; її агресивність – не від сили, а від усвідомлення, що час імперій минув. Це тому, що час вільних народів не мине ніколи, і Україна це доводить. Бажаю вам миру! Запрошую до прямої співпраці, без будь-яких посередників, із нашою країною. І хай наша з вами сила діятиме скоординовано заради спокою та блага людей всіх народів! І, будь ласка, почуйте кримськотатарський народ, почуйте мусульман України! Хай Всевишній береже наших воїнів! Слава Україні!</p>
  <div class="source"><a href="https://www.president.gov.ua/news/zaklikayu-spriyati-zahistu-nashih-lyudej-vklyuchno-z-ukrayin-82997">https://www.president.gov.ua/news/zaklikayu-spriyati-zahistu-nashih-lyudej-vklyuchno-z-ukrayin-82997</a></div>
</article>


<article>
  <h2>Залучаємо якнайбільше країн і лідерів заради України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-20</span></div>
  <p>Бажаю здоровʼя, шановні українці! Сьогодні перший день зустрічей і перемовин у Японії напередодні саміту «Сімки». Координуємо позиції з партнерами, готуємо нові спільні кроки. Оборона: зброя, ППО, винищувачі. Залучаємо якнайбільше країн і лідерів заради України. Формула миру. Довготривалі програми підтримки України. Фінанси та економіка. Зустрівся з Джорджею Мелоні, главою уряду Італії. Подивились, як виконуються наші домовленості з переговорів у Римі. Розповів Джорджі про домовленості на саміті Ліги арабських держав. Подивились, як можемо зараз з Італією посилити наші можливості захищати життя від російського повітряного терору. Переговори з Ріші, паном Премʼєр-міністром Великої Британії. Обговорили наші двосторонні відносини, нашу оборону. Подякував за лідерство у розвитку наших можливостей у небі – Британія дуже активно взялася за сучасні винищувачі для України, і це історичні речі. Говорив з Премʼєр-міністром Індії Моді. Серйозна розмова. Я поінформував про прогрес щодо нашої формули миру. Ми пройшли вже багато етапів із представленням формули лідерам і країнам із різних частин світу. Напередодні успішно представили формулу учасникам Саміту Ліги арабських держав. І зробимо все, щоб залучення світу до нашої мирної ініціативи було максимальним із можливого. Вірю, що Індія візьме участь у відновленні міжнародного порядку, заснованого на правилах, які очевидно потрібні всім вільним націям. Обговорили підтримку в розмінуванні, зміцненні нашої медицини. Говорив із Президентом Євроради Шарлем Мішелем. Безпека й оборона, економіка, наша спільна політика – обʼєднання потенціалів України та всього Євросоюзу. Я дякую тобі, Шарлю, за твою щиру, незмінну та дієву підтримку. Зустрівся з Президентом Франції Макроном. Ми регулярно обмінюємося поглядами на безпекову ситуацію, розглядаємо ті чи інші варіанти наших спільних оборонних і політичних дій. Так і цього разу. Змістовна розмова. Додає впевненості в нашому руху до перемоги України. Була зустріч і з паном канцлером Німеччини Шольцом. Подякував за надзвичайно вагому підтримку Німеччиною нашого захисту. Це й ППО, і можливості нашої армії на землі, і нашої економіки, і нашої політики. Обговорили з Олафом, як можемо прискорити чесний мир для України, як можемо посилити нашу спільну роботу в межах G7. І ще одне. Як і завжди, дякую нашим воїнам! Кожному й кожній, хто захищає українську землю, українське море й українське небо. Впевнений, повернемося з цього візиту з іще більшими можливостями для вас, наші захисники й захисниці! Слава вам – усім, хто в бою заради нашої держави, хто на бойових постах і на бойових завданнях, хто тренує наших воїнів, хто відновлює наших бійців після поранень і хто допомагає нам захищати життя й незалежність. Не буває такого дня, щоб Україна не стала сильнішою! Слава Україні!</p>
  <div class="source"><a href="https://www.president.gov.ua/news/zaluchayemo-yaknajbilshe-krayin-i-lideriv-zaradi-ukrayini-zv-83041">https://www.president.gov.ua/news/zaluchayemo-yaknajbilshe-krayin-i-lideriv-zaradi-ukrayini-zv-83041</a></div>
</article>


<article>
  <h2>Нам потрібне глобальне лідерство демократії – виступ Президента Володимира Зеленського на сесії саміту країн «Великої сімки» та України</h2>
  <div class="badges"><span class="chip">UK</span> <span class="chip">2023-05-21</span></div>
  <p>Пане Кішідо, пане Прем’єр-міністре, дякую вам за запрошення відвідати саміт. Дорогі колеги! За час цієї війни Україна шість разів брала участь у зустрічах «Групи семи», але онлайн. Зараз – момент для особистої подяки. Ми разом із вами та всіма нашими союзниками й партнерами досягли такого рівня співпраці, який забезпечує, щоб на демократію, на міжнародне право, на свободу зважали. У світі були намагання ігнорувати й зневажати те, що ми цінуємо. Але зараз це неможливо. Зараз наша сила зростає. І кожен, хто може забажати агресії проти демократичної країни, бачить, якою буде відповідь. І що більше ми з вами співпрацюємо, то менша вірогідність, що хтось іще у світі піде божевільним шляхом Росії. Але чи достатньо цього? Демократія потребує більшого. Я вважаю, нам потрібне очевидне глобальне лідерство демократії. Це головне, що ми забезпечуємо нашою співпрацею. Наведу кілька прикладів. Багато років ми чули, ніби Росія може безкарно атакувати будь-яку країну гіперзвуковими ракетами, яких ніби не збити. Росія хотіла, щоб ми злякались і в певний момент зрадили свої цінності. Що ж, із цим покінчено. «Петріоти» в руках українців показали, на що здатна демократія. Ми з вами разом довели, що питання не в тому, скільки ракет є в нашого спільного ворога, а в тому, скільки систем ППО є в нас. «Петріоти», «Айріс-Т», «Насамси», «Кроталі», «Самп-Т» – вони дають захист життя у наших містах і цим створюють глобальний бренд безпеки для демократії. Коли таких систем ППО в Україні буде достатньо для того, щоб захистити всі наші міста, світ бачитиме, який повітряний щит здатна створити демократія. Ми вирішуємо, якою буде безпека неба, а не наш ворог. Я дякую вам, шановні лідери, які допомогли Україні з ППО! Разом ми врятували від російських ракет уже тисячі й тисячі життів українців. Я вдячний і за рішення про тренування наших пілотів на сучасних винищувачах. Повітряний щит може бути повноцінним лише тоді, коли наземні системи ППО доповнюються сучасними літаками у повітрі. Зараз ми виходимо на шлях усунення розриву в можливостях. Коли наші пілоти знатимуть F-16 і коли в нашому небі з’являться ці машини, це матиме значення не лише для України. Це буде історичний момент для всієї архітектури безпеки у Європі та світі. Дорогі колеги! Майже за 15 місяців повномасштабної війни ми спільно з вами ухвалили сотні безпекових рішень. Це формування коаліцій оборонної підтримки, санкції проти агресора, захист ринків, зокрема енергетики та продовольчого ринку, захист фінансової стійкості України. Кожне рішення для захисту України та свободи гарантує збереження міжнародного порядку, заснованого на правилах. Як із цеглинок зростає будинок, так і з наших із вами рішень зростає свобода – ми її гарантуємо. Ми, демократії. І наша відповідь, по суті, є основою для обов&#x27;язкових правил запобігання агресії. Україна наголошує на принципі превентивної безпеки. Ось чому наші пропозиції щодо пакету гарантій безпеки для України – коли вони запрацюють – стануть миротворчим чинником. І не лише для нас. У світі є «безпекові парасольки». І вони мають відкритися, коли небо почорніє. Але як це буде та чи вистоїть свобода в час, поки «безпекова парасолька» розширюватиметься на нового союзника? Так само, як наші з вами дії протягом цієї війни врятували міжнародне право та свободу, наші гарантії безпеки працюватимуть на недопущення трагедії війни. Вони працюватимуть, щоб зупинити потенційного агресора. Україна хотіла б, щоб наші команди розставили крапки над «і» у справі гарантій безпеки до Вільнюса – саміту, на який очікує євроатлантика. Дякую вам, пане Президенте Байдене, що ви наповнюєте змістом глобальний бренд безпеки для демократії! Дякую за лідерство, за зброю, за рішення про тренування пілотів. Я вірю, що крила нашої спільної свободи будуть очевидно найміцнішими у світі! Дякую обом партіям Конгресу і вашій, пане Президенте, команді та всім волелюбним американським серцям. Дякую тобі, Олафе, пане канцлере, за твою рішучість, яка змінює історію на користь демократії, за довготривалу оборонну та фінансову підтримку України, яка дає стійкість усій нашій вільній Європі. Дякую твоїм колегам в уряді, дякую Бундестагу й усьому народу Німеччини. Дякую тобі, Ріші, пане Премʼєр-міністре, за твою енергію, яка додає нам більш далекоглядних і більш далекобійних можливостей. Вірю, що твоє лідерство допоможе дати очевидну силу праву, коли разом із нашими партнерами створимо трибунал щодо агресії Росії. Дякую твоїм колегам-міністрам, британському парламенту і всьому британському народу. Дякую тобі, Еммануелю, пане Президенте, за те, що ти бережеш цінності Республіки й що підтримка Францією України є проявом поваги до свободи народів, до рівності в міжнародних відносинах, до братерства між людьми. Дякую, Франціє! Дякую Джорджі Мелоні за те, що сила її характеру додає сили нам усім. Дякую італійському уряду, парламенту та всім італійцям, які підтримують захист наших людей. Дякую тобі, Джастіне, пане Премʼєр-міністре, за вміння бути першим у багатьох питаннях і за те, що в кожному питанні ми знаходимо спільну мову. Дуже важливо довести до результатів нашу спільну роботу у розмінуванні в Україні, це справді зберігає життя. Дякую всьому політичному класу та всьому народу Канади, який так цінує мир. Дякую тобі, Шарлю, дякую тобі, Урсуло, за те, що під вашим керівництвом євроінституції стали більше ніж інституціями. Колись говорили, що ЄС – це бюрократія. Ви доводите, що наше об’єднання тримається не на бюрократії, а на спільних цінностях, які дають нам сильний курс! Дякую вам, Фуміо, пане Прем’єр-міністре, за очевидне лідерство Японії в Азії у захисті міжнародного права, дякую за всебічну підтримку з боку вашої держави й ваших людей. Дорогі колеги! Нас об’єднує ще один принцип – раціональність. Ми завжди діємо практично, захищаючи наші цінності. І очевидним вираженням раціональності є українська формула миру. Я дякую вам за підтримку нашої формули. Напередодні я був на саміті Ліги арабських держав, і ми робимо все, щоб обʼєднати увесь світ навколо формули миру – навколо мирного саміту, який дасть поштовх реалізації формули. Хотілося б у межах наших зустрічей сьогодні обговорити кроки з реалізації формули та деталі організації мирного саміту. Дякую.</p>
  <div class="source"><a href="https://www.president.gov.ua/news/nam-potribne-globalne-liderstvo-demokratiyi-vistup-prezident-83053">https://www.president.gov.ua/news/nam-potribne-globalne-liderstvo-demokratiyi-vistup-prezident-83053</a></div>
</article>


<article>
  <h2>Виступ Президента Володимира Зеленського на робочій сесії саміту «Назустріч мирному, стабільному та процвітаючому світу» за участю країн G7, України та партнерів</h2>
  <div class="badges"><span class="chip">UK</span> <span class="chip">2023-05-21</span></div>
  <p>Пане Прем’єр-міністре Кішідо! Дорогі лідери! Усі ми маємо шанс стати співавторами миру. Цей мир буде не для однієї країни, як і ця війна несе шкоду не лише Україні. Статут ООН і порядок, заснований на правилах, був зруйнований. Кожен у світі відчув деструктивні наслідки російської агресії. Хтось постраждав від шалених стрибків цін на продовольство чи енергоресурси. Хтось бачить, що у разі катастрофи на окупованій Росією атомній станції вітер донесе радіоактивне забруднення до його землі. Хтось знає, що якщо Росії вдасться залишити собі вкрадену українську територію, то й по його землю прийде агресивний сусід. Наш світ великий, але всі ми в ньому – разом. І це наша спільна справа – мир. Свого часу, до 24 лютого, Україна провела з Росією понад 180 раундів переговорів – 183 – у різних форматах щодо припинення агресії. У тих переговорах були поважні міжнародні посередники, і вони бачили, що Росія не шукає миру. Перемир&#x27;я не працювало. Це тривало сім років, і за цей час загинули тисячі людей. Зараз нічого не змінилось, окрім того, що ми, захищаючись, значно послабили Росію. Зараз вона відверто шукає заморозки війни. Не заради спокою, а заради того, щоб виграти трохи часу, наростити сили й ударити знову. Той, хто став на шлях терору, сам із нього не сходить. Ось чому потрібні наша формула миру та міжнародне право. Україна запропонувала формулу миру світові. Поки російські загарбники залишаються на нашій землі, ніхто не сяде за стіл переговорів із Росією. Колонізатор має піти геть. Але світ має силу, достатню для того, щоб крок за кроком змусити Росію відновити мир. Ми довели це. Як приклад – продовольча безпека. Це один із пунктів нашої формули миру. Коли Росія заблокувала наше море, ми знайшли вихід. Ми домовилися з ООН і Туреччиною створити коридор для експорту продовольства, щоб ніхто у світі не страждав від голоду чи дефіциту їжі. Разом ми стабілізували ринки. Отже, ми дали світу елемент миру. І за аналогією це може спрацювати й щодо кожного іншого пункту формули миру, починаючи від радіаційної – що є дуже небезпечним – та енергетичної безпеки й закінчуючи відновленням повної сили Статуту ООН та нашої територіальної цілісності, що були порушені Росією. Ми розробили формулу миру так, щоб кожен її пункт був підтриманий резолюціями ООН. Так, щоб кожен у світі міг обрати собі той пункт, який здатен допомогти реалізувати. До речі, я хотів сказати вам, що всі ці пункти базуються на цих резолюціях, і всі ваші країни в різні роки підтримували й голосували за ці резолюції. Я думаю, що це дуже важливо. Від Японії до арабських країн, від Європи до Латинської Америки – ми знаходимо підтримку для формули миру. І ми продовжуємо цю роботу. Скоро – 500 днів повномасштабної війни, вже в липні це буде. І це символічний проміжок часу, хороший місяць, щоб зібрати саміт формули миру – саміт світової більшості. Саміт усіх, хто поважає чесність і хоче закінчити цю війну. Я запрошую вас приєднатися до спільних зусиль! Навіть якщо нас розділяє відстань, нас об&#x27;єднує спільне розуміння: ви б захищалися, якби у ваш дім вдерлися, якби ворог прийшов до ваших воріт і депортував ваших дітей, ви б не здалися колонізаторам, ви б об&#x27;єдналися всім світом, ви б боролися, як боремося ми. Дякую!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-na-robochij-sesiyi-s-83057">https://www.president.gov.ua/news/vistup-prezidenta-volodimira-zelenskogo-na-robochij-sesiyi-s-83057</a></div>
</article>


<article>
  <h2>Кожен у світі має робити все, що можливо, щоб від воєн залишилися тільки тіні на камінні історії – звернення Президента України до народу Японії</h2>
  <div class="badges"><span class="chip">UK</span> <span class="chip">2023-05-21</span></div>
  <p>Дуже дякую за ваші слова підтримки. Високо цінуємо це. Дуже дякую. Шановні присутні! Дорогий японський народе! Усі у світі, хто цінує мир! Я прибув сюди з країни, від якої війна могла б залишити тільки тінь на камінні історії. Але наші героїчні люди повертають історію так, щоб ми змусили саму війну стати такою тінню. Я вірю, що війні не місце у світі. Людство пройшло дуже довгий шлях і втратило багато життів у кривавих протистояннях. Смерть падала з неба, смерть приходила з моря. Радіація несла смерть. Люди несли смерть одне одному. Хтось каже, що історію людства неможливо уявити без війни. Ми кажемо, що історія людства якраз і має бути без війни. Україна в епіцентрі війни на знищення. На нашу землю прийшли загарбники, які хочуть не просто підкорити нас, українців, українок. Росія бреше світу, ніби немає ніяких українців. Якби ми були не такими сміливими, російський геноцид проти нас міг би вдатися. Тінь була б від України. Від цілого народу! Лише тінь. Але українці – безмежно сміливі. Безмежно волелюбні. І ми будемо жити! І будемо жити вільно. Хоч ворог застосовує неядерну зброю, руїни наших міст, які спалені вщент російськими бомбами й артилерією, схожі на те, що я тут щойно бачив – для мене честь бути в цьому музеї миру. Дуже дякую за те, що дали таку можливість. Те, що бачив ваш народ у своїй історії: замість звичайного життя тисяч і тисяч родин залишається тільки попіл. Замість міст – випалена пустка. Замість будинків – хіба що уламки. Зараз Хіросіма – відбудоване місто. І ми мріємо відбудувати всі наші міста, які зараз у руїнах, і кожне село, у якому не залишилося жодного цілого дому після російських ударів. Ми мріємо повернути наші території. Так само, як повернули наші північні території, які були окуповані Росією, ми маємо повернути і східні, і південні території України. Ми мріємо повернути наших людей, які зараз у російському полоні. Це військовополонені, цивільні, депортовані дорослі та вкрадені діти. Ми мріємо перемогти! Мріємо про мир після нашої перемоги. Але, щоб це сталося, має програти не лише цей агресор – має програти амбіція війни як така. І це те, що важливо для всіх у світі. Тут, у Хіросімі, я для того, щоб саме звідси світ почув український заклик до об’єднання. Росія розтоптала все, що є цивілізованого. Вона вже понад рік продовжує окупацію нашої найбільшої – найбільшої у Європі! – атомної електростанції. Росія одна така держава-терорист у світі, яка стріляла з танків по будівлі атомної станції. Ніхто інший не робив атомну станцію полігоном для зберігання зброї й снарядів. Росія прикривається атомною станцією, щоб обстрілювати наші міста з реактивної артилерії. Якщо хтось у світі ще здатен ігнорувати інші воєнні злочини Росії, такий її злочин проти людства точно мусить спонукати до дій кожного. Це кажемо ми, Україна, якій довелося пережили радіаційну катастрофу – Чорнобильську – 1986 року. Досі частина нашої землі є закритою зоною – зоною відчуження. Уявіть: саме через цю зону російські війська вели свій наступ. Вони рили окопи просто в тих лісах, де ще за радянських часів закопували забруднені радіацією матеріали. Якщо залишити без наслідків такий рівень зла й дурості, який є у діях Росії, світ неминуче стане руїною. Це лише питання часу, коли інші злочинці на державних посадах захочуть аналогічних воєн. Якщо дозволити Росії залишити собі хоч клаптик окупованої нею території, міжнародне право більше ніколи не діятиме. Україна запропонувала формулу миру. Чесну й реалістичну. Її перший пункт – радіаційна та ядерна безпека. Росія має відмовитися від радіаційного та ядерного шантажу світу, повинна передати атомну станцію, яку нині окупує, під повний контроль України та МАГАТЕ. Загалом у нашій формулі миру десять пунктів, і сенс кожного з них підтверджено резолюціями ООН. Там усе, що подіє, щоб закінчити війну Росії проти нашої країни. Але сила української формули миру в тому, що, зупинивши російські загарбницькі амбіції та відновивши порушену Росією безпеку, ми дамо світу один додатковий результат: ми паралізуємо інших потенційних агресорів. Коли кожен, хто хоче війни, побачить, наскільки світ об’єднаний та рішучий, коли хоче миру, не буде сенсу навіть і починати війну. Досі у світу не було такої формули, яка могла б зупиняти агресорів. Україна пропонує її. Україна пропонує світу порятунок від війни. Для цього треба об’єднатись і зробити Росію останнім агресором. Щоб після поразки цього її вторгнення в Україну панував лише мир. Ми, люди, маємо різні культури, різні погляди, різні національні прапори. Але ми однаково хочемо безпеки для себе, своїх дітей та онуків. І наші життя однаково згорають на попіл, якщо, не дай боже, приходить війна. Кожен у світі має робити все, що можливо, щоб від воєн залишилися тільки тіні на камінні історії та щоб це можна було побачити лише в музеях. Кожен у світі має поважати інші нації. Кожен у світі має визнавати державні кордони. Кожен у світі має захищати справедливість. Кожен у світі має дбати про життя. Кожен у світі має сприймати мир за свій обов’язок. Я дякую тобі, Хіросімо, за кожен синьо-жовтий прапор на вулицях цими днями. Коли є український прапор – це свідчення, що є віра у свободу, є віра у життя, є віра в наших людей. Дякую! Дякую вам, Японіє, пане Премʼєр-міністре Фуміо Кішіда, дуже дякую тобі, весь японський народе, за всебічну підтримку! Вічна пам’ять усім жертвам воєн! Хай буде мир! Слава Україні!</p>
  <div class="source"><a href="https://www.president.gov.ua/news/kozhen-u-sviti-maye-robiti-vse-sho-mozhlivo-shob-vid-voyen-z-83085">https://www.president.gov.ua/news/kozhen-u-sviti-maye-robiti-vse-sho-mozhlivo-shob-vid-voyen-z-83085</a></div>
</article>


<article>
  <h2>У Хіросімі Україна була почесним учасником роботи «Великої сімки», а українська тематика – центральною – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-21</span></div>
  <p>Дорогі українці! Завершуємо цей дуже непростий, але дуже важливий тиждень. У п’ятницю – Ліга арабських держав. Субота й неділя – G7 плюс Україна та ще розширений формат – сім плюс партнери, зокрема Глобальний Південь, плюс Україна. Інтенсивно. Світ чує нашу позицію. Захист і гарантії безпеки, повернення всіх наших територій, всіх наших людей, справедливість, реалізація нашої формули миру… Щодо кожного суттєвого для України пункту маємо порозуміння зі світовою більшістю. І разом будемо збільшувати український потенціал. Цієї суботи – День науки в Україні, і що більше ми даємо Україні можливостей, то більше ми даємо й усім, хто працює в цій шляхетній сфері. Я вітаю всіх наших науковців! Сьогодні, у неділю, тут, у Хіросімі, Україна була справді почесним учасником роботи «Великої сімки». Українська тематика – центральна, шана до всіх українців – особлива. Дякую «Сімці»! Зустріч із Президентом Байденом – і, як завжди, стаємо сильнішими після таких переговорів. Зустріч із лідером Індонезії – змістовно. Зустріч із Президентом Республіки Корея – є потенціал для міцних відносин. Зустріч із Премʼєр-міністром Канади Трюдо – дякую, Джастіне, тобі. Поспілкувався з лідерами В’єтнаму та Австралії. Окремо й детально говорили з Прем’єр-міністром Японії – будемо посилювати співпрацю. Була й дуже важлива церемонія та звернення у музеї миру в Хіросімі… Наша єдність зі світом, наш захист для українців та наша сила – сила Української держави – буде і найбільш достойним ушануванням пам’яті наших людей – різних поколінь, – чиє життя було зламане та розтоптане російським злом, цією багатолітньою тиранією, яка змінює форму, але вбиває однаково жорстоко. Сьогодні – День пам’яті жертв політичних репресій… День пам’яті всіх, хто був убитий за роки радянського режиму. Не забуваємо, що було, не забуваємо, кого втратили, і не забуваємо, що ми зобов’язані бути сильними. І будемо завжди. Слава Україні!</p>
  <div class="source"><a href="https://www.president.gov.ua/news/u-hirosimi-ukrayina-bula-pochesnim-uchasnikom-roboti-velikoy-83093">https://www.president.gov.ua/news/u-hirosimi-ukrayina-bula-pochesnim-uchasnikom-roboti-velikoy-83093</a></div>
</article>


<article>
  <h2>Щотижня додаємо змісту для України від саміту НАТО у Вільнюсі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-22</span></div>
  <p>Бажаю здоровʼя, шановні українці! Ми вже почали готувати цей і найближчі тижні. Очікуємо на нові зустрічі та переговори, поки більшою мірою – візити до нас, у нашу державу. Буде ще зброя для наших воїнів. Щотижня додаємо змісту для України від саміту у Вільнюсі. Ми робимо все, щоб рішення на саміті для нас було саме таким, яке спрацює. Подивимось, але, тим не менш, ми працюємо над цим. До речі, сьогодні є важлива декларація від Парламентської асамблеї НАТО. Речі названі своїми іменами – чітке визнання геноцидом злочинів Росії проти нашої держави, чітке засудження рашистської ідеології. Це правильна основа і для інших міжнародних організацій. Готуємося до кількох проміжних безпекових заходів у країнах-сусідках – тих, які нас найбільше підтримують. Будуть і нові звернення заради розуміння світом України, заради зміцнення наших звʼязків із партнерами. І така наша інтенсивна зовнішня політика, різні нестандартні формати, максимум корисної уваги світу до України, до нашого захисту – будемо все це продовжувати. Щоразу більше результатів для України – ППО, артилерія, бронетехніка, снаряди, тренування – все це обовʼязково. Хочу подякувати сьогодні всім нашим воїнам, які захищають небо. Від учорашнього вечора й до сьогоднішнього ранку збито 25 «Шахедів». 25 із 25. Відмінний результат. І кожне таке збиття – це врятовані життя людей, це наша врятована інфраструктура. Дякую! Вдалося збити й частину ракет терористів, але, на жаль, не всі. На жаль, були влучання. Дніпро й Харків, Одеса та Львів, Київ і Запоріжжя – усі наші міста й громади мають отримати повноцінний повітряний щит. Дуже активно працюємо над цим разом із партнерами. Сьогодні варто відзначити підрозділи ОСУВ «Хортиця» – найбільш стійкі та ефективні, найбільш результативні. 3-тя та 5-та окремі штурмові бригади, 80-та окрема десантно-штурмова бригада, 93-тя окрема механізована бригада «Холодний Яр», 214-й окремий батальйон спеціального призначення… Дякую вам, воїни! Це Бахмутський напрямок, це надзвичайна сила наших людей. Слава всім нашим воїнам, які знищують ворога! Слава всім, хто береже наші міста від атак терористів! Слава всім, хто щодня робить ближчою нашу перемогу! Дякую всім у світі, хто нас підтримує! Дякую вам! Слава Україні!</p>
  <div class="source"><a href="https://www.president.gov.ua/news/shotizhnya-dodayemo-zmistu-dlya-ukrayini-vid-samitu-nato-u-v-83105">https://www.president.gov.ua/news/shotizhnya-dodayemo-zmistu-dlya-ukrayini-vid-samitu-nato-u-v-83105</a></div>
</article>


<article>
  <h2>Головне завдання нашої держави – саме у зміцненні України та посиленні нашої оборони – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-05-23</span></div>
  <p>Бажаю здоровʼя, шановні українці! Сьогодні був на Донеччині, на наших передових позиціях – у районі Вугледара й Марʼїнки. Мав честь привітати наших морпіхів з їхнім професійним святом, Днем морської піхоти України. Вручив державні нагороди воїнам і стрічки «За мужність та відвагу» найкращим підрозділам, які захищають саме цю частину фронту. Впевнений, ви пам’ятаєте ці підрозділи – часто у вечірніх зверненнях саме їм дякую за надзвичайні результати, які вони дають Україні в боях. Сьогодні нагородив їх особисто. Це 35-та окрема бригада морської піхоти імені контр-адмірала Михайла Остроградського, 406-та окрема артилерійська бригада імені генерал-хорунжого Олексія Алмазова та 140-й окремий розвідувальний батальйон. Дуже потужні підрозділи, і я вдячний кожному з вас, воїни! І дякую за шеврони, це справді дуже почесно! Сьогодні саме на передовій було правильним оголосити про створення в Україні корпусу морської піхоти. До наявних наших підрозділів будуть додані й нові бригади морської піхоти – і ми забезпечимо їх сучасною зброєю й технікою. Власне, ця поїздка на передову стала завершальним компонентом після багатьох зустрічей і переговорів із партнерами, які відбулися цими днями та в попередні тижні. Усі маємо це розуміти: головне завдання нашої держави й сенс фактично кожної нашої міжнародної комунікації полягає саме у зміцненні України, у посиленні нашої оборони, у збільшенні можливостей наших воїнів і нашої держави загалом. Кожен закордонний візит і майже кожні переговори дають Україні змогу стати сильнішою. Звичайно, хочу подякувати й нашій 36-й окремій бригаді морської піхоти імені контр-адмірала Михайла Білинського. Цей підрозділ, б’ючись зараз, часто заслуговує на вдячність завдяки своїй силі та ефективності. І цілком справедливо згадати їх зараз теж. Дякую вам, вітаю вас із вашим днем! Воїни зі 137-го окремого батальйону морської піхоти – дякую сьогодні вам персонально – кожному бійцю! – за дуже хороші результати, яких досягаєте на передовій. Молодці! І вітаю вас зі святом! Вітаю всіх, хто здобуває шану до звання українського морпіха! Сьогодні маю честь подякувати також іншим підрозділам наших сил оборони, які б’ються саме на найжорстокіших напрямках… 55-та окрема артилерійська бригада «Запорізька Січ» – незмінно молодці, незмінно дієві. Дякую вам, воїни! 59-та окрема мотопіхотна бригада імені Якова Гандзюка – як і завжди, найсильніші! Дякую вам! 74-й окремий розвідувальний батальйон – дякую вам, воїни! 5-та окрема Слобожанська бригада нашої Національної гвардії, яка воює на Луганщині разом з іншими підрозділами сил оборони та саме так, як потрібно, захищає позиції, саме так, як потрібно, знищує російських окупантів… Дякую вам, наші воїни! Дякую всім, хто додає Україні сили! Сила нашої держави зараз, сила нашої оборони зараз – це основа сили міжнародного порядку, що заснований на правилах. Разом переможемо! Слава Україні!</p>
  <div class="source"><a href="https://www.president.gov.ua/news/golovne-zavdannya-nashoyi-derzhavi-same-u-zmicnenni-ukrayini-83125">https://www.president.gov.ua/news/golovne-zavdannya-nashoyi-derzhavi-same-u-zmicnenni-ukrayini-83125</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
