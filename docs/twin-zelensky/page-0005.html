<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 5</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 5</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Російські намагання загострити продовольчу кризу – це агресія проти кожної людини на землі – звернення Президента України</h2>
  <div class="badges"><span class="chip">UK</span> <span class="chip">2022-10-21</span></div>
  <p>Бажаю здоров’я, шановні українці! Провів сьогодні нове засідання Ставки Верховного Головнокомандувача. Основні пункти порядку денного цілком очевидні: захист нашого неба від ворожих ракет і дронів, захист об’єктів інфраструктури, ураження позицій окупантів, просування наших сил і все необхідне для забезпечення армії. Доповідали військові, розвідка, міністри. Щоденно наближаємо потрібні Україні результати і на землі, і в повітрі. Працюємо також і над тим, щоб були необхідні результати на морі. Цими тижнями стає дедалі напруженішою ситуація навколо експортної зернової ініціативи. Ворог робить усе, щоб загальмувати наш експорт продовольства. Вважаю, що цими діями Росія абсолютно свідомо розпалює продовольчу кризу, щоб вона стала такою ж гострою, якою була в першій половині цього року. На сьогодні понад 150 суден перебувають у черзі, щоб виконати контрактні зобов’язання з постачання нашої агропродукції. Це штучна черга. Вона виникла лише через те, що Росія свідомо затримує проходження кораблів. Кожен день перебування суден із продовольством у черзі означає зростання соціальної та політичної напруги в країнах, що споживають нашу агропродукцію. Ось лише деякі держави, у які затримується експорт продовольства з вини Росії: Єгипет, Туніс, Алжир, Марокко, Ліван, Ірак, Китай, Бангладеш, Індонезія. Наші партнери – ООН, Туреччина та інші – повністю поінформовані щодо цієї ситуації. За час роботи нашої зернової ініціативи через російське гальмування ми недоекспортували близько 3 мільйонів тонн продовольства. А це – річний обсяг споживання для 10 мільйонів людей. Росія робить усе, щоб як мінімум сотні тисяч із цих людей стали вимушеними мігрантами, які шукатимуть притулку в тій же Туреччині чи в країнах ЄС або загинуть від голоду. А ми ж із партнерами маємо зробити все, щоб зернова ініціатива не тільки збереглась, а й щоб працювала на 100% потужності. Право на їжу й на життя без голоду – це фундаментальні права для абсолютно кожної людини на землі. І тому російські намагання загострити продовольчу кризу – це агресія також проти кожної людини на землі. Провів сьогодні зустріч із представниками Конгресу США, що прибули до Києва. Подякував їм за незмінну двопартійну підтримку та за надзвичайно потужні речі, які робить Америка, щоб допомогти нам захищати свободу. Обговорили ключове на сьогодні питання – протиповітряну й протиракетну оборону. Також говорили про фінансову підтримку, про нашу політичну взаємодію, про те, яких нових антиєвропейських та антидемократичних кроків слід очікувати від Росії та її спільників у терорі. Торкнулися тематики іранського постачання для російського терору. Сьогодні ж цей терор проти нашої інфраструктури, проти нашої енергетики буде обговорювати Рада безпеки ООН. Засідання скликається на вимогу нашої держави, відбудеться о 22:00. Зустрівся з президенткою Європейського банку реконструкції та розвитку. Подякував за допомогу й поінформував про те, які нові потреби виникли у нас через російський терор. ЄБРР уже надає фінансову підтримку «Укренерго», має всі дані щодо того, яких кроків ми потребуємо для відновлення енергетики й обʼєктів соціальної сфери, для будівництва житла для українців. Погодили позиції напередодні конференції щодо відбудови нашої держави, яка має відбутися в Німеччині 25 жовтня. Сьогодні протягом дня повітряна тривога оголошувалась у більшості регіонів України. Є нові збиття безпілотників і ворожої авіації. На сході та півдні України тривають активні бойові дії. Наші Збройні Сили зберігають ініціативу. Я хочу сьогодні відзначити бійців 25-ї окремої повітряно-десантної бригади за вмілі та продумані дії при знищенні ворога на Східному напрямку. Дякую й воїнам 60-ї окремої піхотної бригади, чиї підрозділи демонструють хороші результати на Херсонщині. Тільки з початку жовтня бійці Шістдесятки «затрофеїли» понад 30 одиниць російської бронетехніки, тисячу снарядів для танків і три гармати «Гіацинт». Уся ця зброя обов’язково допоможе звільненню нашої землі. Дякую також бійцям 59-ї окремої мотопіхотної бригади імені Якова Гандзюка. Цього тижня хлопці показали відмінні результати у знищенні ворожої техніки та боєзапасу. Також дякую воїнам 35-ї окремої бригади морської піхоти імені контр-адмірала Михайла Остроградського за стійкість в обороні зайнятих рубежів. І ще одне. Сьогодні уряд ухвалив важливе рішення, яке стосується десятків тисяч українських студентів. Тих, чий дім на тимчасово окупованій території або в районах поруч із фронтом, а також дітей загиблих захисників і захисниць України, членів сімей учасників бойових дій. Всі вони будуть переведені з контрактної форми навчання на бюджетну у наших університетах і коледжах. Деталі щодо цього рішення має оприлюднити Міністерство освіти і науки України. Я дякую всім, хто воює й працює заради нашої держави! Дякую кожному й кожній, хто наближає перемогу України! Слава нашому найкращому народу! Слава Україні!</p>
  <div class="source"><a href="https://www.president.gov.ua/news/rosijski-namagannya-zagostriti-prodovolchu-krizu-ce-agresiya-78641">https://www.president.gov.ua/news/rosijski-namagannya-zagostriti-prodovolchu-krizu-ce-agresiya-78641</a></div>
</article>


<article>
  <h2>Жоден удар терористів не зупинить наших захисників – звернення Президента України</h2>
  <div class="badges"><span class="chip">UK</span> <span class="chip">2022-10-22</span></div>
  <p>Українці! Українки! Продовжуємо ліквідацію наслідків сьогоднішніх ударів терористів по нашій інфраструктурі. Географія цього чергового масованого удару дуже широка: Волинь, Одещина, Хмельницька область, Кіровоградська область, Дніпропетровщина, Рівненська область, Миколаївщина, Запорізька область та інші. Основна мішень терористів – енергетика. Тому зараз, будь ласка, ще уважніше, ніж раніше, ставтеся до необхідності свідомо споживати електрику. Від кожного міста і району України залежить стабільність роботи енергетики всієї нашої держави. Будь ласка, обмежуйте роботу техніки, яка споживає багато електрики. І особливо в години пікового споживання вранці та ввечері. Будь ласка, звертайте увагу на повідомлення від місцевої влади й енергокомпаній про те, коли можуть бути стабілізаційні відключення на вашій вулиці чи у вашому районі. Плануйте свій день, враховуючи цю інформацію. На частині території нашої держави, де електрика була відключена внаслідок сьогоднішнього удару, вже вдалося відновити енергопостачання. Частково в Одеській області, частково на Хмельниччині електрику вже повернули, Рівненщина – більшості відновили, є позитивні звіти також з інших областей. Але в багатьох містах, у багатьох районах відновлювальні роботи ще тривають. Намагаємось якнайшвидше повернути людям світло. Я хочу подякувати всім, хто задіяний у цій роботі: енергетикам, працівникам комунальних служб і місцевого самоврядування, урядовцям і бізнесу, який також допомагає. Усі разом ми зараз показуємо, що українське життя неможливо зламати. Навіть якщо ворог і може залишити нас тимчасово без світла, йому все одно ніколи не вдасться залишити нас без прагнення виправити все, полагодити й повернути до норми. І навіть зараз – частково в темряві – життя в нашій державі, в нашій Україні, все одно цивілізоване. На відміну від Росії, яка несе нам цей терор. У них там і з електрикою все одно дикість, як у прадавні часи. Тільки дикуни можуть нести таке зло світу. Я хочу підкреслити: ані цей удар терористів, ані будь-які інші подібні їхні удари не зупинять наших захисників. Російські пропагандисти брешуть, коли кажуть, ніби цей терор проти нашої інфраструктури і людей може якось загальмувати активні дії наших військових чи створити якісь труднощі нашій обороні. Українці об’єднані і точно знають, що Росія не має шансів виграти в цій війні. Наші Сили оборони отримують усе необхідне для захисту держави і щоденно – я підкреслюю: щоденно – просуваються вперед. Непогані результати демонструють і наші Повітряні сили. Звичайно, у нас ще немає технічної здатності збивати 100% російських ракет і ударних дронів. Поступово ми прийдемо й до цього – за допомогою наших партнерів, я впевнений. Але вже зараз більшість крилатих ракет, більшість дронів збиваємо. Тільки за першу половину цієї доби збито 20 ракет – «Калібрів» і Х-101, також більше 10 іранських «Шахедів». Укотре хочу сьогодні подякувати нашим воїнам – винищувачам і зенітникам повітряних командувань «Захід», «Південь» і «Центр», а також мобільним вогневим групам усіх Сил оборони за врятовані життя наших людей і збережену інфраструктуру України. Готуємо ґрунт для того, щоб поширити світову санкційну політику на всіх російських пропагандистів, так званих лідерів думок і представників шоу-бізнесу, які підтримують чи виправдовують терор. Міжнародна робоча група з питань санкцій проти Росії, яку очолюють Майкл Макфол і Андрій Єрмак, підготувала Дорожню карту індивідуальних санкцій. Підготувала базовий перелік усіх тих, хто причетний до поширення наративів, без яких російський терор неможливий. Маємо чітко оцінювати такий «інформаційно-емоційний» складник терору: російська армія програє і відступає на полі бою, а тому результати терору проти нашого цивільного населення та інфраструктури подаються російською пропагандою як замінник військових перемог. Також різні російські інформаційники та зірки залучені до виправдовування злочинної спроби анексії нашої території та мобілізації на війну проти нас, проти України. Абсолютно всі такі особи мають отримати повний пакет індивідуальних санкцій, щоб узагалі нічого не могли робити у світі. Працюємо над цим. Дуже добре Україна була представлена цього тижня у Франкфурті на найбільшому в Європі й одному з найбільших у світі книжковому ярмарку. Це не просто подія для видавничого бізнесу та письменників. Це один із ключових європейських дискусійних майданчиків і впливова інформаційна подія. Перша леді України представила там свої проекти підтримки освіти й культурної сфери. Зокрема, ініціативу «Книжки без кордонів» – це забезпечення дітей наших вимушених переселенців книгами українською мовою. А також проект «Українська книжкова поличка», що представлений уже у 20 країнах світу. Загалом у Франкфуртському ярмарку взяли участь більше 40 українських видавництв, відомі письменники, відомі публіцисти, історики. Я дякую всім, хто працював у Франкфурті, за те, що Україну там почули і зрозуміли. Кожен внесок у світову підтримку України життєво важливий. Я дякую всім, хто працює і допомагає заради нашої перемоги! Вічна слава всім, хто воює за Україну! Слава нашому незламному народу! Слава Україні!</p>
  <div class="source"><a href="https://www.president.gov.ua/news/zhoden-udar-teroristiv-ne-zupinit-nashih-zahisnikiv-zvernenn-78657">https://www.president.gov.ua/news/zhoden-udar-teroristiv-ne-zupinit-nashih-zahisnikiv-zvernenn-78657</a></div>
</article>


<article>
  <h2>Росія приносить смерть і деградацію, Україна – це завжди про відновлення – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-23</span></div>
  <p>Бажаю здоров’я, шановні українці! Сьогодні вже можемо прозвітувати, що в усіх наших регіонах, які стали мішенню вчорашньої російської терористичної атаки, відновлено технічну можливість постачання електрики. Я дякую кожному й кожній, хто працював без упину, щоб дати людям світло. Звичайно, у багатьох містах і районах нашим енергокомпаніям доводиться застосовувати графіки стабілізаційних відключень. Це робиться для того, щоб у всіх наших людей був доступ до енергії – в умовах, коли її виробництво неможливе у достатньому обсязі. Відновити зруйновані ударами терористів енергообʼєкти – це значно довша і складніша справа. Але з часом ми і це забезпечимо. З часом... Цей час потрібно пройти. Тому і сьогодні, і надалі, як і раніше, слід дуже свідомо споживати електрику. Будь ласка, не забувайте обмежувати використання непотрібної та енергозатратної техніки. Окремо хочу звернутися до очільників громад і мерів наших міст: будь ласка, слідкуйте, щоб енергія не витрачалась даремно. Нині точно не час для яскравих вітрин та вивісок. Потрібно дуже ощадливо ставитися до енергоспоживання в публічному просторі. Продовжується відновлення і на деокупованій території. Щодня я отримую нові звіти про підключення до газу, води, електрики сотень домогосподарств у звільнених районах. Зокрема, лише за сьогодні і лише у двох районах Харківської області 346 абонентів – знову з газом. Місто Вовчанськ – іще 750 абонентів з електрикою. Місто Ізюм – іще 300 абонентів з електрикою. Це постійна робота, яка не припиняється жодного дня і триває на усій звільненій території України. Усюди, куди Росія принесла смерть і деградацію, ми повертаємо нормальне життя. Саме це – про українців. Там, де Україна, – ніколи не знищується життя. А ось там, де і куди приходить Росія, вона всюди залишає по собі масові могили, катівні, зруйновані міста й села, заміновану землю, знищену інфраструктуру, природні катастрофи. Тому, коли сьогодні російський міністр оборони влаштовує телефонну карусель і обдзвонює іноземних міністрів із розповідями про так звану брудну ядерну бомбу, усі все добре розуміють. Розуміють, хто є джерелом усього брудного, що тільки можна уявити у цій війні. Це Росія влаштувала шантаж радіаційною катастрофою на Запорізькій АЕС. Це траєкторія російських ракет пролягає зокрема над українськими атомними об’єктами. Це російські військові замінували дамбу й агрегати Каховської ГЕС і шантажують їхнім підривом. Це Росія використовує фосфорні боєприпаси, заборонені протипіхотні міни та увесь спектр озброєнь проти цивільної інфраструктури. Україна – це завжди про відновлення. Завжди про життя. І якщо хтось і може застосувати ядерну зброю в нашій частині Європи, то це лише один субʼєкт – і цей субʼєкт як раз і наказав товаришу Шойгу кудись там телефонувати. Якщо Росія телефонує і розповідає, що нібито Україна щось готує, то це означає одне: Росія вже все це і підготувала. Вважаю, що зараз світ повинен максимально жорстко відреагувати. Якщо Росія підготувала чергове підняття ставок і черговий ескалаційний крок – вона вже зараз, превентивно і до будь-якого нового свого «бруду», має побачити, що світ це не проковтне. Навіть вже сама російська погроза ядерною зброєю – і тим більше проти нашої держави, яка віддала свій ядерний арсенал під обіцянки безпеки з боку найбільших ядерних держав, – це підстава і для санкцій, і для ще більшого посилення підтримки України. Бо чим міцніше нас підтримують, тим швидше закінчиться ця війна і будь-які можливі російські погрози. Коли держава-терорист піднімає ставки, вона повинна відчути, що це – не спрацює. На тижні, що починається, це буде завданням номер один для нашої дипломаті – пояснювати, що відбувається. І я впевнений: світ буде з нами. Світ зрозуміє. Дуже важливо, що сьогодні з нашого порту вийшло вже шосте судно з продовольством, яке зафрахтоване в межах Всесвітньої продовольчої програми ООН. Це судно прямує до Ємену, з пшеницею. Ефіопія, Ємен і Афганістан – це три країни, що вже отримали продовольство завдяки нашому експорту і продовольчій програмі ООН. Саме такі програми – це те, про що ми в Україні думаємо. Як допомогти вийти з кризи – а не як створити кризу. Як допомогти вирішити проблему – а не як загнати когось в проблему. Як відновити зруйноване – а не зруйнувати ще більше. Це те, що відрізняє Україну від Росії. Це те, завдяки чому ми зрештою переможемо. Бо ми воюємо і працюємо заради життя. Слава Україні!</p>
  <div class="source"><a href="https://www.president.gov.ua/news/rosiya-prinosit-smert-i-degradaciyu-ukrayina-ce-zavzhdi-pro-78669">https://www.president.gov.ua/news/rosiya-prinosit-smert-i-degradaciyu-ukrayina-ce-zavzhdi-pro-78669</a></div>
</article>


<article>
  <h2>Можна позбавити сенсу альянс Росії та Ірану, якщо ми будемо діяти разом – звернення Президента України Володимира Зеленського до учасників Саміту демократії Haaretz</h2>
  <div class="badges"><span class="chip">UK</span> <span class="chip">2022-10-24</span></div>
  <p>Пані та панове! Народе Ізраїлю! Я записую це звернення до вас після завершення чергового засідання Ставки Верховного Головнокомандувача. Ставка – це найвищий орган в Україні, який забезпечує колегіальне керівництво обороною нашої держави. Військові, розвідка, керівники спецслужб і правоохоронних органів, спікер парламенту, міністри та інші найвищі посадовці – усі, від кого залежить захист України, беруть участь у цих засіданнях. Саме в такому форматі ми ухвалюємо ключові оборонні рішення. Заслуховуємо звіти про бойові дії та розвиток наших оборонних операцій, про загрози національній безпеці. І саме там, на Ставці, дедалі частіше звучать слова, які постійно звучать і в Ізраїлі, коли ви говорите про виживання своєї держави. Це слова «Іран», «іранські». Щоразу вони означають те, що ви всі повністю розумієте. Вони означають смертельну загрозу. Я наведу вам лише один приклад зараз. Це сталося 17 жовтня, коли Росія здійснила чергову терористичну атаку. Того дня в українському небі було 15 російських крилатих ракет і 42 іранські ударні дрони. Мішенями стали електростанції, інші об’єкти критичної інфраструктури й навіть житлові будинки. Один із таких багатоквартирних житлових будинків – у Києві. Після удару іранського дрона немає половини будинку. Чотири поверхи зруйновані – від підвалу до даху. 120 років він простояв. Його збудував Іоселіан Лев, тогочасний підприємець, староста однієї із синагог. Будинок витримав Першу світову війну, хвилі терору, Другу світову війну. Він бачив стільки всього, а був знищений іранським дроном. Як і багато-багато інших об’єктів в Україні. Того страшного дня загинуло п’ять людей. Хоча… насправді шість. Дрон убив молоду родину, яка жила в одній із квартир того будинку в Києві: хлопця й дівчину, дівчина готувалася стати мамою. Україна тепер постійно зазнає таких російських терористичних атак. Мерзенний звук польоту іранських дронів щоночі лунає в нашому небі. Загалом, за даними нашої розвідки, Росія замовила в Ірані близько 2 тисяч «Шахедів» – одного виду іранської терористичної зброї. А ще – ракети, ще інші дрони. Іранські інструктори приїхали, щоб навчати росіян користуватися дронами. Як став можливим цей їхній альянс? Я вам скажу. Росія програє нам у реальному зіткненні на полі бою. Путінська армія не вміє воювати. Ми б’ємо її на нашій землі так, що вона змушена забирати свої контингенти навіть з інших регіонів, які намагалася дестабілізувати. Зверніть увагу: російська присутність у Сирії суттєво скоротилася завдяки нашим оборонцям, які б’ють окупантів. Але, на жаль, у нас немає свого «Залізного купола». У нас поки що немає сучасної та ефективної системи ППО й ПРО, яка могла б убезпечити наше небо. Тому Росія й сподівається терором у повітрі компенсувати програші на землі. Росія б’є такими ракетами, як С-300. Використовує їх, щоб бити по Харкову, по Миколаєву, по інших містах. Щодня і щоночі. Щоб спалювати міста – будинок за будинком, вулицю за вулицею. Куди не може дістати цими ракетами, Росія б’є «Калібрами» й протикорабельними Х-101. Київ, Одеса, Запоріжжя, Дніпро... Знищує ними енергетику, транспорт, склади з продовольством, торговельні центри, соціальну інфраструктуру. За вісім місяців повномасштабної війни Росія застосувала майже 4,5 тисячі ракет проти нас. І запас ракет у них скорочується. Ось чому Росія пішла шукати доступну зброю по інших країнах для продовження терору. Знайшла в Ірані. У мене запитання до вас: як ви думаєте, а чим Росія платить Ірану за це? Невже Іран зацікавили просто гроші? Вірогідно, зовсім не гроші, а російське сприяння іранській ядерній програмі. Вірогідно, саме такий сенс їхнього альянсу. І цей їхній альянс просто не відбувся б, якби свого часу ваші політики ухвалили одне лише рішення. Рішення, про яке ми просили. Щоразу, коли ми в Україні на засіданнях Ставки Верховного Головнокомандувача обговорюємо російський ракетний і дроновий терор, ми говоримо й про наших партнерів, які вже допомагають чи можуть нам допомогти захистити небо. На жаль, слова «Ізраїль», «ізраїльські» при цьому не звучать. Звичайно, це рішення вашої держави, ваших урядів. Схоже, воно було ухвалене ще давно – у 2014 році, коли Росія почала агресію проти України. Рішення «не дратувати» Кремль, не допомагати Україні реально. Я підкреслюю: ще з 14-го року ми просили Ізраїль про допомогу. Але така тяглість політиків. Хоча якби ми одразу могли убезпечити наше небо, коли зіткнулися з ракетною й дроновою загрозою, у Росії зараз не було б навіть мотиву йти в Іран і щось пропонувати йому в обмін на сприяння в терорі. Але так сталося. І я вважаю, ще можна позбавити сенсу цей їхній альянс. Якщо ми будемо діяти разом – ми з вами так само, як і з іншими демократіями. Пані та панове! Російські посадовці й пропагандисти дуже відверті. Вони ненавидять те, що ми живемо вільно й захищаємо свою культуру. Вони навіть назву «Україна» стараються не вживати. Вони бажають нам усім смерті. Днями навіть один з відомих російських пропагандистів абсолютно відкрито закликав спалювати українських дітей просто в хатах, де вони живуть, або топити в річках, як тільки діти скажуть, що вони українці. Ось це – рашизм. Рашизму допомагає Іран, отримуючи щось за це для себе. Нам допомагають багато демократичних країн. Але ми хотіли б і вашої допомоги. Звичайно, хай там що, ми не відмовимося від своєї боротьби. Ми хочемо простих і зрозумілих речей: звільнити свою землю, гарантувати безпеку своєму народу, дати мир українцям. Ми й надалі захищатимемо і, я впевнений, захистимо Україну й нашу свободу. Нашу спільну свободу – усіх демократичних країн. Я щиро дякую вам за нагороду, якою ви відзначили цю нашу боротьбу. Але чи не час і вашій державі обрати, з ким ви? З демократичним світом, який пліч-о-пліч бореться проти екзистенційної загрози своєму існуванню? Чи з тими, хто заплющує очі на російський терор навіть тоді, коли ціною продовження терору є повна руйнація глобальної безпеки? Я вірю, що ви дасте справедливі відповіді на мої запитання. Бо це запитання насправді не про політику, а про цінності. Про цінності, які нас із вами все ж об&#x27;єднують. Об&#x27;єднують навіть тоді, коли в політиці ми не збігаємося. Я дякую народу Ізраїлю за розуміння й допомогу, зокрема медичну, яку ми отримали від вашого суспільства! Дякую вам і всім медіа Ізраїлю, які поширюють правду про цю війну й засуджують російський терор! Дякую всім вашим людям, які виходили на вулиці після початку повномасштабної війни, і ми бачили: нас підтримують на землі обітованій. Вірю, що ми побачимо підтримку й у небі. Дякую вам за увагу й бажаю всім вам миру та перемоги! Слава Україні!</p>
  <div class="source"><a href="https://www.president.gov.ua/news/mozhna-pozbaviti-sensu-alyans-rosiyi-ta-iranu-yaksho-mi-bude-78681">https://www.president.gov.ua/news/mozhna-pozbaviti-sensu-alyans-rosiyi-ta-iranu-yaksho-mi-bude-78681</a></div>
</article>


<article>
  <h2>Ми відстояли незалежність України, і Росії цього вже не змінити, але нам ще треба пройти шлях до перемоги – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-24</span></div>
  <p>Міцний народе нашої незламної країни! Сьогодні рівно вісім місяців повномасштабної війни. Чого досягнуто за цей час? Ми відстояли незалежність нашої держави, і Росії цього вже не змінити. Крок за кроком звільняємо українську землю. Зараз звучать Донбас, Харківщина, Херсонщина. Але звучатимуть і Запорізька область, і Крим. Настане час, і вся Україна буде вільною. Україна ламає так звану другу армію світу, і відтепер Росія буде тільки прохачкою. Щось там випрошує в Ірані, щось намагається вичавити із західних держав, придумуючи різні нісенітниці про Україну, залякуючи, обманюючи... Ніколи більше Росія не буде суб’єктом, який може щось комусь диктувати. Немає більше в неї потенціалу, щоб диктувати. Світ це бачить. Російський потенціал розтрачується зараз на це божевілля – на війну проти нашої держави і всього вільного світу. Був газовий вплив – немає. Був військовий вплив – випарується. Була політична вага – тепер ізоляція, що постійно збільшується. Були ідеологічні амбіції – тепер тільки огида. І це дуже важлива зміна конфігурації в нашій частині Євразії: що більше свого потенціалу Росія втратить зараз, то більше реальної свободи отримають всі народи і поруч із Росією, і в її межах. Україна – насамперед. 24 лютого в Кремлі про це й подумати не могли, хоча варто було. Але зараз, 24 жовтня, немає вже такого російського посадовця й пропагандиста, який не розумів би, куди все це для них рухається. Вони давно почали згадувати 1917 рік. Відчуття провалу у Росії дедалі сильніше. Але, усвідомлюючи все це, ми не маємо права розслаблятися. Нам ще треба пройти шлях до української перемоги. Це важкий шлях. Пройти цю зиму, яка буде найскладнішою в нашій історії. Зробити необхідну частину роботи восени, взимку й навесні, щоб мати потрібні державі результати. Втримати максимальну мобілізованість наших партнерів заради боротьби за свободу й не дозволити нашому спільному ворогу розколоти глобальну продемократичну коаліцію. Цим ми й займаємося, ми всі – українці, європейці, всі люди світу, які цінують свободу. Провів сьогодні чергове засідання Ставки Верховного Головнокомандувача. Допомагаємо активним діям наших воїнів на передовій, забезпечуємо їх усім необхідним, посилюємо захист інфраструктурних об’єктів, налагоджуємо оборону проти ракетної й дронової загрози. Доповідали військові, розвідка, представники уряду. Окремо й дуже детально займаємося системою територіальної оборони. Звернувся сьогодні до народу Ізраїлю у межах Конференції з питань демократії, що організована виданням «Га-Арец». Це дуже вагоме медіа – найстаріша газета Ізраїлю. Представив там український погляд на зближення між Росією та Іраном, на те, чому стало можливим це зближення і які загрози це створює нашим народам. Закликав Ізраїль приєднатися до інших демократичних країн, які вже надають підтримку Україні. Готуємося до дуже важливих завтрашніх подій. Перше – це парламентський саміт Кримської платформи. Десятки держав-партнерів, сотні політиків і громадських діячів. Це буде ще один наш крок у підготовці до деокупації Криму. Друга подія – це саміт у Німеччині, присвячений відбудові України. Робимо все, щоб отримати необхідні ресурси для відновлення нашої країни вже зараз, для розвитку соціальної та економічної сфери вже зараз. І я щиро дякую всім нашим партнерам, які підтримують Україну в цій роботі. І ще одне. Сьогодні у світі відзначається День ООН. Саме цього дня в 1945 році набрав чинності Статут ООН. Він був написаний і ухвалений не як щось ритуальне – це не порожня формальність. Це один із базових документів, який має працювати для підтримання миру й міжнародного правопорядку. Має працювати. І працюватиме. Зокрема й цього ми досягаємо нашою боротьбою проти незаконної та неспровокованої російської збройної агресії. Кожен і кожна, хто намагається повернути мир для України, бореться й за те, щоб мир і безпека були можливі для всіх інших народів на землі. І я хочу зараз окремо подякувати пану Антоніу Гутеррішу, Генеральному секретарю ООН, за нашу співпрацю, за те, що він справді на захисті Статуту ООН та глобального миру. Ми вже досягли хороших результатів разом – це і звільнення наших полонених, яких утримували в Росії, це й експортна зернова ініціатива, яка дає змогу зняти гостроту продовольчої кризи у світі, це й різнопланова співпраця у структурах ООН. Дякую за сприяння в усьому цьому! І вірю, що зможемо досягнути ще більшого. Дякую всім, хто воює й працює заради України! Вічна слава нашим воїнам! Вічна слава нашому міцному народу! Вічна вдячність нашим друзям! Слава Україні!</p>
  <div class="source"><a href="https://www.president.gov.ua/news/mi-vidstoyali-nezalezhnist-ukrayini-i-rosiyi-cogo-vzhe-ne-zm-78689">https://www.president.gov.ua/news/mi-vidstoyali-nezalezhnist-ukrayini-i-rosiyi-cogo-vzhe-ne-zm-78689</a></div>
</article>


<article>
  <h2>Інвестуючи у відновлення України, ви інвестуєте у майбутнього члена ЄС – виступ Президента на Міжнародній експертній конференції з питань відновлення, відбудови та модернізації України</h2>
  <div class="badges"><span class="chip">UK</span> <span class="chip">2022-10-25</span></div>
  <p>Добрий день, дорогі друзі! Вітаю вас від імені українського народу! І дякую за цю конференцію, яка наближає повернення нашій країні нормального життя. Я зараз чув виступ пана канцлера і також почув шановну пані Урсулу фон дер Ляєн. І потім я подивився свою промову і зрозумів, що в принципі ми могли б помінятися промовами й нічого не змінилося б. І це дуже непогано. Це свідчить, що ми приблизно однаково бачимо майбутнє Європи, безпеки, світу, майбутнє України. Але я хотів би зупинитися на деяких пріоритетах. Передусім хочу відзначити ваші, пане канцлере, слова, які прозвучали ще вчора. Ви сказали, що той, хто інвестує у відновлення України, інвестує в майбутнього члена Європейського Союзу. Це дуже важливі слова. Вагомі. Я вірю, що їх почують усі європейці та глобальні економічні гравці. Ваші слова повністю відображають сенс і цієї нашої конференції, і всієї співпраці України та Європейського Союзу, нашої та ваших країн. Ми стаємо одним цілим – і це незворотно. Єдина, міцна, вільна й заснована на цінностях Європа. Мирна Європа! Це можливо тільки з Україною. Хочу одразу ж подякувати вам, пані Президентко Європейської комісії, за щиру й послідовну підтримку нашої держави. Знаю, що ви, пані Урсуло, поділяєте цю думку пана канцлера щодо майбутнього членства України. І я впевнений, що разом з вами й усіма нашими друзями у Євросоюзі ми вже зовсім скоро реалізуємо бачення більшості європейців – впевненої більшості в усіх країнах ЄС. Бачення України як частини ЄС. Зараз ми вийшли на той рівень у відносинах, на який Україна давно заслуговує. Значення й масштаб нашої країни усвідомлюються. Люди знають, що ми можемо дати нашому спільному європейському дому. Люди бачать, що ми вже даємо. І всі ви, учасники й учасниці конференції, добре знаєте, що ми можемо дати. Україна ­­­­– це фізична безпека Європи від будь-якого нового удару російської тиранії. Саме Україна здатна й буде гарантувати, що російський реваншизм не зламає нашого європейського дому. Україна – це енергетична безпека Європи. І не тільки наших сусідів. Коли ми звільнимо всю нашу територію від російських загарбників, Європейський Союз зможе з нашою допомогою заміщувати брудні російські енергоресурси. А наш експорт електрики – потенційно це десятки гігават – буде однією з фундаментальних опор європейської кліматичної політики. Україна – вже гарант продовольчої безпеки світу. А отже, ми гарантуємо й передбачуваність міграційних потоків на територію Євросоюзу. Що результативніше працює наше аграрне виробництво й що вагоміший наш експорт продовольства, то спокійніша соціальна ситуація в усіх тих регіонах планети, звідки можливі хвилі мігрантів у Європу. І ще одне – це промислова активність. Наша виробнича культура, наші природні ресурси, географічне розташування, суспільні традиції дають змогу завдяки поєднанню українського та загальноєвропейського потенціалів дати новий імпульс економічному життю всього ЄС. Це економічне зростання й робочі місця для українців і для всіх європейців. Ви знаєте все це на сто відсотків. І знаєте, що саме тому Росії так потрібен контроль над Україною. Це не просто якась там політична амбіція. Це дуже чіткі безпекові, енергетичні, продовольчі, промислові розрахунки. Розрахунки, які для Росії не справдяться. Ніколи. Український народ захистить свою державу, свою свободу. І загарбники вже це усвідомлюють. Це одна з причин їхньої звірячої жорстокості. Один із мотивів їхнього терору – знищити те, що не буде працювати на них, а може посилити всіх нас – українців, європейців. Як результат такого російського терору – сотні тисяч об’єктів зруйновано. Порт чи вокзал, школа чи лікарня, житловий будинок чи станція техобслуговування машин, завод чи пекарня, елеватор з пшеницею чи електростанція... Росія знищує все це. Знищує, щоб нам було важче проходити цю зиму. Щоб українці якнайдовше не могли оправитися після цієї війни. Щоб ви якнайдовше не змогли інтегрувати український економічний потенціал і загальноєвропейський потенціал. Ракетами та іранськими ударними дронами зруйновано понад третину однієї лише енергетичної галузі... І це перед зимою! Ми всі разом маємо цьому протистояти. Саме таку місію цієї конференції я бачу. Я прошу вас розглядати все це з погляду безпеки – чотирьох її елементів. Нам потрібна безпека на землі. Ми працюємо заради неї разом, налагоджуючи оборонну взаємодію. Нам потрібна безпека в небі. І працюємо заради неї, домовляючись про постачання систем протиповітряної оборони. Нам потрібна фінансова безпека, і ми працюємо заради неї на багатьох рівнях – МВФ, Світовий банк, Європейський Союз, Сполучені Штати та інші партнери. І четвертий рівень – це наша інституційна спроможність. Те, як ми реалізуємо всі наші програми посилення й програми відбудови вже зараз, коли війна ще триває, і розраховані на післявоєнний період. І я прошу вас зараз зосередитися не лише на четвертому елементі – на тому, як. Але пам’ятати й про третій елемент – про те, що. Потрібно наповнити реальним фінансуванням нашу роботу заради відновлення України. Я дякую вам – і Європейському Союзу загалом, і кожній країні ЄС, яка допомагає, зокрема – за вже надану підтримку нашій державі. Однак маємо надати більш системний характер цій підтримці. Я вірю, що вже зараз можемо ухвалити рішення про заснування «фінансового Рамштайну» для підтримки нашої спільної стабільності – за аналогією з «оборонним Рамштайном», який уже функціонує. Нам потрібна фінансова координаційна платформа, яка об’єднає й скерує всі зусилля, що спрямовані на відбудову нашої країни після бойових дій. Потрібна консолідація – чітке й своєчасне спрямування ресурсів. Саме так має продовжуватися те, про що ми говорили в Лугано з Президентом Кассісом, на першій конференції щодо нашого відновлення. Ми розробили прозорий план першочергових кроків у відбудові – це те, що необхідно Україні буквально для виживання. Не завтра, не наступного року. Не на конференції у Британії... Саме зараз! Вага нашого Fast Recovery Plan – 17 мільярдів доларів для критичної відбудови, негайної. Це лікарні, школи, життєво важлива транспортна й енергетична інфраструктура. Маємо колосальну потребу у відбудові житла. Там, де російські танки й артилерія методично знищували міста... Київщина, Чернігівщина, Сумщина, Харківщина... Вже зараз потрібно дати людям новий фундамент для життя. Але чи можемо ми його дати? Ми поки не отримали жодного цента на реалізацію Fast Recovery! Я прошу вас наблизити необхідні рішення. Щоб зробити процес залучення партнерів до нашої відбудови швидшим, я ініціював створення Фонду відновлення України як ключової інституції. Важливо, що наглядова рада Фонду на 75% складатиметься з представників країн-донорів. Це прозорість, але це й відповідальність. Фонд має запрацювати вже наступного місяця. Так само зараз, уже на цій конференції, варто ухвалити рішення щодо допомоги з покриттям дефіциту нашого державного бюджету наступного року. Для України це непідйомна сума – 38 мільярдів доларів дефіциту. Це зарплати вчителів, лікарів, соціальні виплати, пенсії. Суттєві кошти. Але наше об’єднання достатньо потужне, щоб реалізовувати й таке завдання. Цей потенціал є. Цей потенціал є зокрема й завдяки Міжнародному валютному фонду та іншим фінансовим інституціям. Наш діалог триває. І я вірю, що він розвиватиметься від абстрактних цифр до конкретики. Конкретного обсягу фінансів, з конкретними джерелами. Про це сьогодні також має йтися. Тим паче, що український потенціал такий, що ми можемо дати у відповідь на порядок більше! Ось за що воює Росія, ось що означає відбудова для України, ось що означає перемога для України і ось що означає мир в Україні. Україна – це гарантії безпеки. Україна – це наш спільний розвиток. Україна – це вдячність. Коли наші дії відповідають нашим цінностям, а наші підходи скоординовані, ми досягаємо результатів, які неможливо було уявити ще недавно. Ми маємо такі результати на полі бою. Ми маємо такі результати в економічній і соціальній адаптації до умов війни. Ми маємо такі результати в нашій інтеграції з інституціями Європейського Союзу. І ми можемо їх досягти у забезпеченні стійкості України й у відбудові України вже зараз. Хай агресор бачить, що його мета – недосяжна. А наші з вами спільні цілі – всі реалізуються. І обов’язково маємо визначитися з конкретикою того, як працюватиме механізм відшкодування державою-агресором усіх спричинених цією війною збитків. Російські активи – ті, які вже заморожені, і ті, які ще необхідно заморозити, – дуже серйозні. Значна частина цих активів – у юрисдикціях саме європейських країн. Нам потрібна компенсація, і це справедливо. А отже, нам потрібен реальний, швидкий, законний механізм спрямування російських активів на відшкодування збитків, завданих російською ж війною. Я прошу вас сьогодні приділити час і цьому. Я дякую вам за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/investuyuchi-u-vidnovlennya-ukrayini-vi-investuyete-u-majbut-78693">https://www.president.gov.ua/news/investuyuchi-u-vidnovlennya-ukrayini-vi-investuyete-u-majbut-78693</a></div>
</article>


<article>
  <h2>Повернення українського прапора в Крим означатиме відродження справжнього миру – виступ Президента на першому парламентському саміті Кримської платформи</h2>
  <div class="badges"><span class="chip">UK</span> <span class="chip">2022-10-25</span></div>
  <p>Пані та панове! Я дякую вам за участь у першому парламентському саміті Кримської платформи! Дякую нашим хорватським друзям за те, що приймаєте, дякую тобі, Руслане, за потужний старт! Дякую вам усім за добрі слова про Україну й про український Крим, де ми ще обов’язково зустрінемося – дуже скоро, я в цьому впевнений. На тому саміті Кримської платформи, який означатиме відродження миру на нашому континенті. Мир – це те, що об’єднало нас. Те, що ми цінуємо. Те, чого ми прагнемо й заради чого співпрацюємо в різних форматах і на різному рівні. Мир... Те, що ми всі втратили у 2014 році, коли Росія розпочала свою божевільну агресію. Розпочала саме з Криму. Після більш ніж восьми років путінської війни не залишилось у світі країн, які не відчули б на собі її наслідків. Зачепило всіх – так чи інакше. Світ підраховує втрати. До чого призвело російське поневолення Криму, якщо поглянути з нинішнього дня? Це був пролог до повномасштабної війни, яка забирає життя тисяч і тисяч людей. Це було народження антилюдської системи, яка катує, яка позбавляє свободи й травмує, не розбираючи віку, статі, релігійної чи етнічної приналежності, чоловіків, жінок, дітей. Це був початок найнебезпечнішої хаотизації в міжнародних відносинах за життя кількох поколінь. Усе це приніс російський прапор у Крим і з окупованого Криму поширює далі у світ. Світ став значно жорстокішим місцем. Місцем, де Росія легко провокує масштабний голод, бо завдяки своєму злочинному контролю над Кримом знищила свободу мореплавства у Чорному морі й може в будь-який момент заблокувати наш продовольчий експорт – життєво важливий для світового ринку. Світ став місцем, де Росія легко й безкарно руйнує надії на стабільність, наприклад на Близькому Сході й на півночі Африки, бо тримає Крим як стратегічний воєнний плацдарм для злочинного втручання в ситуацію в цих регіонах. Світ став місцем, де російський ядерний шантаж – це вже, на жаль, буденність, бо ця держава, щоб зберегти за собою вкрадену територію, погрожує всьому людству катастрофою. Керівництво Росії дуже старається показати, ніби все це від 2014 року й назавжди. Але саме для того ми разом, щоб принесені Росією жорстокість і хаотизація були справді тимчасовими. Тимчасовими, як російська окупація Криму. З нього все почалося. Його повернення означатиме відродження справжнього миру. Бо російський потенціал агресії буде знищений дощенту, коли український прапор буде знову на своєму законному місці – у містах і селах Криму. Крим має бути звільнений від його використання Росією як плацдарму. Тоді світ відчує, що втрат більше не буде. А люди відчують, що світ стає безпечнішим. Два роки тому, заснувавши Кримську платформу, ми передбачали постійне розширення її формату. І я дуже радий бачити, що платформа розвивається саме так. Спочатку був рівень лідерів держав. Тепер – рівень законодавців і урядовців, громадських діячів та експертів. І цей другий рівень – не менш потужний, ніж початковий. Бо дає змогу залучити демократичну силу наших із вами суспільств, щоб відповісти на кожен із викликів, які вже спровоковані російською окупацією Криму і які ще неминуче виникнуть при його поверненні під законний контроль України. Сучасні активні покоління поки що не мають досвіду повернення такої особливої території від загарбника її рідній державі. Все ж таки триває дев’ятий рік російського поневолення... Дев’ятий рік руйнації Росією для окремо взятого Криму всього міжнародного права, усіх нормальних економічних, соціальних та культурних зв’язків. Це те, що є зараз. Крим відокремлений Росією від самої можливості нормального життя. На території Криму окупантами не просто скоєні тисячі злочинів... Від 2014 року Крим – це єдина частина Європи, де тривають де-факто чистки – за релігійною та етнічною ознаками. Якщо ти мусульманин – російські окупанти вважають тебе винним. Якщо ти киримли – російські окупанти вважають тебе винним. Якщо в тебе український паспорт – російські окупанти вважають тебе винним. Вдумайтеся ще раз: люди в таких умовах – уже дев’ятий рік! А ще – постійна російська мілітаризація Криму. А ще – постійне свідоме знищення окупантами природи Криму. А ще – тотальна відсутність гарантій права власності в Криму й грабунок Криму в інтересах загарбників. Реінтегрувати Крим буде нелегко – після років такої окупації. Але завдяки нашій співпраці ми й це зможемо забезпечити. Ми змінимо ситуацію повністю. Повернення українського прапора в Крим – це повернення звичної для всіх європейців нормальності. Того, що є в кожній із ваших країн. Безпекової нормальності, економічної, правової, соціальної, культурної. Повернення українського прапора – це прихід на півострів Європейського Союзу. У повному сенсі цих слів. Усіх рівнів нашої інтеграції: торговельної – це величезний ринок, інвестиційної – це колосальні можливості для розвитку. Усього цього зараз у Криму просто немає. І не може бути – Росія позбавила наш півострів ринків і розвитку. Повернення українського прапора – це захист прав людини, це свобода для всіх людей у Криму, для всіх спільнот – етнічних чи релігійних. Це можливість вільно говорити те, що ти думаєш, і поширювати правду про те, що відбувається. Це є всюди на нашому континенті – від Атлантики до Харківщини. І це буде в Криму. Ми вже наближаємось – щоденно. І щойно я брав участь у роботі берлінської конференції з питань відновлення України. Вже зараз, коли війна ще триває, і відновлення після нашої перемоги. Відновлення нашого Криму обговорюється разом з відновленням усієї України як невід’ємної частини ціннісного, інфраструктурного, інвестиційного й культурного простору всієї Європи. І нам зараз потрібні три речі. У цей час, коли відновлення нашої територіальної цілісності ще триває, потрібна достатня та своєчасна підтримка для нашої держави. Оборонна, фінансова і санкційна. Я прошу вас захищати таку підтримку для України, постійно посилювати її – саме вона є фундаментом майбутнього миру. Потім, коли ми вийдемо на наші законні державні кордони й повернемо зокрема й Крим, нам буде потрібен ваш досвід: безпековий, політичний, юридичний, економічний, соціальний, інфраструктурний. Щоб повернути Криму повноцінне життя після років окупації, а людям у Криму – справедливість, наша співпраця має зберігатися на максимумі й після відновлення нашої територіальної цілісності. Ми маємо зробити цей наш формат, формат Кримської платформи, стартом для інших гуманітарних і дипломатичних платформ, які сприятимуть деокупації інших територій, які були колись поневолені: від Придністровʼя й Абхазії до Північних територій. А третє... Це дуже важливо. Я прошу вас пообіцяти мені, що ви неодмінно відвідаєте наш український, звільнений від окупантів і мирний Крим. Одразу, як повернемо туди наш національний прапор. Ця частина Європи зачекалася на дорогих і поважних гостей. Дякую вам за увагу! Дякую за підтримку! Ще раз дякую Хорватії як стороні, що приймає наш саміт. Дякую, пане Прем’єр-міністре Пленкович – радий вас бачити й чути, – і пане Голово Яндрокович, за гостинність. Слава Україні!</p>
  <div class="source"><a href="https://www.president.gov.ua/news/povernennya-ukrayinskogo-prapora-v-krim-oznachatime-vidrodzh-78697">https://www.president.gov.ua/news/povernennya-ukrayinskogo-prapora-v-krim-oznachatime-vidrodzh-78697</a></div>
</article>


<article>
  <h2>Що швидше в Україні буде досягнутий мир завдяки нашій перемозі, то менше зла Росія встигне принести іншим регіонам – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-25</span></div>
  <p>Бажаю здоров’я, шановні українці! Сьогодні в нас був дуже активний дипломатичний день, заходи для України на всіх рівнях – найвищий, урядовий, парламентський. Вранці звернувся до учасників берлінської конференції, яка присвячена відбудові й модернізації нашої країни. Це вже друга така конференція після швейцарської, що відбулась у місті Лугано. Працюємо над тим, щоб отримати ресурси для швидкого відновлення нашої інфраструктури, соціальних об’єктів, житла для українців. Я вдячний канцлеру Німеччини Шольцу і Президентці Єврокомісії Урсулі фон дер Ляєн за те, що сьогоднішній захід у Берліні дуже змістовний. Очікуємо конкретних рішень. Час не зупинити, і зима близько. У Хорватії сьогодні почала роботу Кримська платформа – на парламентському рівні. Це додатковий і дуже потужний рівень роботи нашого інструменту для деокупації, реінтеграції Криму. Парламент завжди уособлює демократію, представляє різні спільноти кожної країни. Тому, коли парламенти допомагають відновленню територіальної цілісності, коли завдяки парламентській співпраці можна спрямувати в потрібне річище експертну роботу та обмін досвідом, – це дуже потужно. Ми обовʼязково звільнимо Крим. Ми повернемо цю частину нашої держави не тільки до загальноукраїнського простору, а й до загальноєвропейського. Сьогодні це вкотре підтвердили. І я вдячний усім нашим партнерам – а це майже 50 держав і міжнародних організацій, – які допомагають саме у парламентському форматі. Вдячний і окремо Хорватії за гостинність для нашої Кримської платформи. Провів сьогодні зустріч із представниками єврейської спільноти – американської, європейської та, звісно, ізраїльської. Говорили передусім про захист наших людей, про потребу унеможливити російський терор і якнайшвидше завершити цю війну гарантуванням повної безпеки та свободи для всіх українців на всій території України. Що швидше на нашій землі буде досягнуто мир завдяки українській перемозі, то менше зла Росія встигне принести іншим регіонам, зокрема й Близькому Сходу у своєму спільництві з Іраном. Вірю, що одного дня цю позицію почують ізраїльські політики, як уже почуло суспільство Ізраїлю – ми відчуваємо це. Окремо обговорили захист історичної памʼяті в Україні. Попри війну ми маємо продовжувати реалізацію наших програм, які повертають історичну справедливість. Ми почали реалізацію важливого проекту вшанування жертв нацизму – будівництво меморіалу в Бабиному Яру. Обов’язково завершимо. Провів дуже змістовні переговори з Президентом Німеччини, який прибув в Україну. Президент Штайнмаєр сьогодні відвідав Чернігівщину – райони, які були в окупації. Його там застала повітряна тривога. І власне російський ракетний терор, застосування ворогом іранських дронів – це те, що було однією з основних тем на наших переговорах. Ми дуже вдячні Німеччині за вже надану нам систему протиповітряної оборони – сучасну та ефективну. Очікуємо нових таких же систем. Обговорили весь спектр нашої взаємодії – оборонної, політичної, фінансової. Багато уваги приділили відбудові – і я вдячний Президенту Штайнмаєру за готовність особисто патронувати цю роботу. Будемо посилювати співпрацю з Німеччиною в галузі відбудови. І на рівні місцевої влади це також отримає президентський патронат. І ще одне. Якраз перед тим, як записувати це звернення, говорив з новим Премʼєр-міністром Британії Ріші Сунаком. Вірю, що партнерство між нашими державами й уже традиційне британське лідерство в захисті демократії та свободи й надалі лише посилюватимуться. Україна і Британія досягли найкращих відносин станом на цей час, але все одно ще маємо потенціал для того, щоб збільшити нашу співпрацю, щоб дати більше користі нашим суспільствам. Запросив пана Премʼєр-міністра відвідати Україну. Дякую всім, хто допомагає нам боротися за свободу! Дякую кожному й кожній, хто воює й працює заради нашої перемоги! Дякую всім нашим воїнам, які зараз утримують позиції, знищують окупантів і дають Україні найголовніше відчуття: відчуття впевненості в нашому майбутньому. Слава Україні!</p>
  <div class="source"><a href="https://www.president.gov.ua/news/sho-shvidshe-v-ukrayini-bude-dosyagnutij-mir-zavdyaki-nashij-78713">https://www.president.gov.ua/news/sho-shvidshe-v-ukrayini-bude-dosyagnutij-mir-zavdyaki-nashij-78713</a></div>
</article>


<article>
  <h2>Україні потрібна перемога над Росією, зокрема і в енергетиці – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-26</span></div>
  <p>Бажаю здоровʼя, шановні українці! Провів сьогодні велику нараду щодо ситуації в енергетиці. Учасниками були урядовці, Офіс, енергетичні компанії, ДСНС. Тематика різнопланова. Це й відновлення пошкоджених об’єктів, захист генерації, забезпечення доступу людей до енергії. Окремо проаналізували стан атомної та гідрогенерації. Відповідно – ситуацію на Запорізькій атомній станції та на Каховській гідроелектростанції. Російські терористи створили нашим енергетикам такі складні умови, яких ніхто у Європі ще просто не бачив, не зустрічав. Не було таких загроз, які зараз змушені долати наші фахівці. І вони з честю їх долають. Я дякую всім працівникам енергогалузі, нашим рятувальникам, ремонтним бригадам, представникам місцевого самоврядування, приватних компаній, які працюють достатньо ефективно, щоб попри всі загрози зберігати стабільність нашої енергосистеми. У багатьох містах і районах України відбуваються аварійні відключення енергопостачання, доводиться обмежувати споживання енергії. Але ми всі маємо пам’ятати одне: нам потрібна перемога над Росією і в енергетичній сфері. Хоч би що робив ворог, наше завдання – ламати його плани й захищати Україну. І це не просто чиєсь завдання, це стосується не лише енергетиків чи когось іншого. Зараз потрібне свідоме споживання енергії всіма українцями. Оберіть, будь ласка, кожен свою схему обмеження споживання електрики, поки в загальній енергосистемі є дефіцит. Ситуація на передовій суттєвих змін не зазнала. Найжорсткіші бої – на Донеччині: Бахмутський напрямок, Авдіївка. Там зараз найбільше видно божевілля російського командування: день за днем протягом місяців вони женуть туди людей на смерть, зосереджують там максимальну потужність артилерійських ударів. Усі наші воїни, які тримають позиції на цих напрямках на Донеччині, просто герої. Тривають активні дії на інших напрямках. Хочу сьогодні відзначити бійців 25-ї повітряно-десантної бригади за хоробрість при звільненні окупованих територій на Луганщині. Загалом на фронті всюди зміцнюємо наші позиції, скорочуємо можливості окупантів, знищуємо їхню логістику й готуємо хороші новини для України. Сьогодні протягом дня повітряна тривога кілька разів була на більшій частині території нашої держави. Є результати у Повітряних сил – збито черговий вертоліт окупантів, чергові дрони. До речі, загальна кількість збитих російських гвинтокрилів наближається вже до 250. Російські окупанти втратили вже стільки техніки – авіаційної та іншої, – скільки більшість армій світу просто не мають і ніколи не матимуть на озброєнні. Відновити ці втрати Росії не вдасться. Я дякую всім нашим бійцям за таку поступову й незворотну демілітаризацію ворога. Продовжуємо робити все можливе, щоб звільнити наших людей із російського полону. Сьогодні нарешті можна вже повідомити про звільнення ще десятьох українців. Наша команда, яка займається обмінами, працює без перерви. І я хочу ще раз підкреслити, що прискорити обміни може будь-який наш підрозділ на передовій шляхом взяття в полон окупантів. Що більше російських військових буде в нашому обмінному фонді, то швидше ми повернемо українців додому з Росії. Сьогодні в Києві був з візитом Президент Гвінеї-Бісау. Він також головує в Економічному співтоваристві країн західної Африки. Фактично він є представником одразу 15 африканських країн, що входять до цього співтовариства. І це перший африканський лідер, який відвідав нашу державу після 24 лютого. Загалом ми послідовно розширюємо наші контакти з Африкою, наповнюємо їх новим змістом. Багато переговорів і домовленостей відбуваються вперше в нашій історії. Дуже важливо, щоб на цьому континенті, де вплив Кремля традиційно суттєвий, чули українську позицію й знали повну правду про те, що реально відбувається. Ми це забезпечуємо. Щоденно працюємо і над тим, щоб захистити нашу зернову експортну ініціативу. Очевидно, що Росія знову має намір загострити глобальну продовольчу кризу, знову повернути загрозу масштабного голоду. І це, зокрема, відповідальність усіх наших партнерів – все ж таки гарантувати продовольчу безпеку й покінчити з цією брудною російською грою з голодом. На сьогодні через свідоме російське гальмування нашого продовольчого експорту кількість суден, які очікують можливості виконати контрактні зобовʼязання, – вже 175. І це не просто якась там торговельна проблема. Це погіршення доступу до їжі для мільйонів людей і загроза ще більшого зростання цін на базові продукти на різних континентах – і в Африці, і в Азії, і у Європі. Якщо все ж таки Росії вдасться негативний сценарій, це завершиться новою масштабною міграційною кризою. Росія як держава-терорист – терорист в усьому й заслуговує щоденного посилення міжнародного тиску на неї. Я вдячний тим лідерам і тим політикам, які це розуміють і забезпечують. Вдячний, зокрема, Сенату Польщі, який ухвалив рішення офіційно визнати Росію державою – спонсором тероризму. І такі рішення мають бути ухвалені більшістю країн світу – сама ж Росія своїми діями не залишає альтернативи. Я дякую всім, хто допомагає нам боротися проти російського терору! Слава всім, хто воює й працює заради свободи України! Слава Україні!</p>
  <div class="source"><a href="https://www.president.gov.ua/news/ukrayini-potribna-peremoga-nad-rosiyeyu-zokrema-i-v-energeti-78741">https://www.president.gov.ua/news/ukrayini-potribna-peremoga-nad-rosiyeyu-zokrema-i-v-energeti-78741</a></div>
</article>


<article>
  <h2>Сьогодні ми згадуємо вигнання нацистів, наближаючи вигнання рашистів – звернення Президента України</h2>
  <div class="badges"><span class="chip">UK</span> <span class="chip">2022-10-27</span></div>
  <p>Доброї ночі, воїни світла! Енергійний народ, що завжди заряджений на боротьбу! Завершується її 246-й день. Ми продовжуємо свій спротив. Агресор продовжує свій терор. Нас знову атакує з неба зграя їхнього вороння. За дві доби випущено понад 30 дронів. Захисники нашого неба не допустили прориву стерв’ятників ворога вглиб країни й приземлили 23 «Шахеди». Крім того, перетворено на металобрухт керовану авіаційну ракету Х-59, два ударних вертольоти Ка-52 і черговий штурмовик Су-25. Загалом за цей період Росія здійснила 4,5 тисячі ракетних ударів і понад 8 тисяч авіанальотів. Але ми боремось, будемо збивати більше. Я дякую вартовим нашого неба. Також дякую всім, хто долучився до збору коштів на «ловців» ось таких «Шахедів». Лише на платформі U24 це 665 тисяч людей із 70 країн світу. Спільними силами ми неодмінно будемо підрізати крила всім металевим потворам, скільки б і звідки б їх не летіло у напрямку України. Ворожі літаки будуть падати. Ворожі вертольоти будуть падати. «Шахеди» будуть падати. Не впаде тільки український народ! Героїчний народ, який точно ввійде у світову історію. Власне, як і цей день. Він – уже історія. На годиннику вже за північ. На календарі вже 28 жовтня. Щороку в цей день ми відзначаємо звільнення України від нацистських окупантів. Ми віддаємо шану українцям, які боролись і перемогли нацизм у роки Другої світової війни. Сьогодні ми робимо це, тримаючи в руках не квіти, а зброю. Сьогодні зберегти пам&#x27;ять про подвиги наших предків означає захистити їхні здобутки. Ми згадуємо вигнання нацистів, наближаючи вигнання рашистів. Зло, що, здавалося, в 1945-му було остаточно переможене й спалене дотла, 80 років потому відроджується з попелу. Стає на ноги. Стає можливим. Як це вийшло? Непомітно. І дуже стрімко. Як одна доба змінює іншу. Вмить. Новий день і нове зло настають умить. У ту саму мить , коли світ не помічає. Дехто сонний, дехто глибоко спить. Хтось не звертає уваги. Хтось не надає значення. А загалом усі мовчать і думають однаково: мене не торкнеться. Війна десь далеко. Десь у Придністров’ї. Це клопіт молдаван. Десь в Абхазії й Осетії. Це клопіт грузинів. Десь у Криму й на Донбасі. Це клопіт українців. Нас омине. По нас не прилетить. По нас не прийдуть. На жаль, як наслідок, це стає клопотом усіх. Рано чи пізно спогади про страшну війну стають страшною реальністю. Сусід стає агресором. Агресор стає терористом. А нацизм стає прикладом для наслідування. Він може прийти у новій масці, з новими гаслами, але з тією ж метою. На жаль, ми знаємо про це не з книжок. Знаємо, як зло може увірватися у твій дім у минулому столітті й вісім років та вісім місяців тому. Порушити західні кордони чи прийти з півночі, сходу й анексованого Криму. Обстрілювати мирні міста фугасними бомбами чи крилатими ракетами. Замінувати ДніпроГЕС чи захопити Запорізьку АЕС. Скидати бомби попри червоний хрест чи надпис «Діти». Красти зерно за «Хунгерпланом» чи створювати загрозу голоду всій планеті. Викрадати й вивозити людей. Викрадати й вивозити дітей. Форма зла стала іншою, але суть залишилася незмінною. Зло завжди починає однаково. Загарбники називають себе визволителями. Вторгнення своєї армії – самозахистом. Як і 80 років тому, український народ стає на оборону рідної землі. І ворожий план бліцкригу стає провалом. Зло завжди діє однаково. Вбиває цивільне населення, запевняючи, що б’є лише по військових об’єктах. Влаштовує блокади й фільтраційні табори. І Сирець стає Оленівкою. Знищує міста й села. І Корюківка стає Бучею. Але рано чи пізно про воєнні злочини стає відомо. Реакція світу стає болючою. Політика умиротворення стає жорсткою протидією. Становище зла стає цугцвангом. Тож зло завжди закінчує однаково. Окупант стає капітулянтом. Загарбник – утікачем. Військові злочинці стають підсудними, агресія – вироком. Руйнування стають репараціями. Ворожа техніка стає музейними експонатами. Подвиги дідусів стають перемогами онуків. День визволення України від нацистів у 247-й день нашої боротьби стає символом: результатом нашої боротьби неодмінно стає визволення нашої України. Захоплена територія стає вільною. Так завжди було в минулому, так точно буде у майбутньому. У майбутньому Херсона, Донбасу, Луганська, Криму. Бо завжди наша земля стає вільною. Спротив стає гордістю. Боротьба стає перемогою. А Україна стає єдиною! Сьогодні єдиною тактикою Росії став терор. Єдиним можливим фіналом такої тактики стане поразка. Терор став доказом їхньої слабкості й тестом для нашої стійкості. Нас не зламають обстріли. Страшніше ворожих ракет у нашому небі – почути ворожий гімн на нашій землі. Нас не злякає темрява. Найтемніші часи для нас не без світла, а без волі. Наші військові – міцні, волонтери – невтомні, партнери – надійні, а люди – незламні. Друга армія світу буде дедалі меншою. Втрати ворога стануть дедалі більшими. Я впевнений, ворожа пропаганда не працює, провокації не діють, погрози не лякають. Не злякає нас і будь-яка важка зима. Ми знаємо, що найтемніша ніч стає світанком. Ми знаємо, що всі окупанти тікають з нашої землі однаково. Гауляйтери й самопризначені «губернатори» закінчують однаково. Рейхскомісаріати і квазіреспубліки помирають однаково. І в усіх наших містах обов’язково будуть наші прапори. І «Юнкерси» та дрони-камікадзе падають однаково. І в нашому небі обов’язково будуть наші птахи, наша блакить, наша «Мрія»! Слава всім, хто боровся з нацизмом у роки Другої світової війни! Слава всім, хто б’ється за Україну сьогодні! Слава нашому народу, який увійде в історію! Слава Україні!</p>
  <div class="source"><a href="https://www.president.gov.ua/news/sogodni-mi-zgaduyemo-vignannya-nacistiv-nablizhayuchi-vignan-78753">https://www.president.gov.ua/news/sogodni-mi-zgaduyemo-vignannya-nacistiv-nablizhayuchi-vignan-78753</a></div>
</article>


<article>
  <h2>Росія намагається зробити Херсонщину буквально зоною відчуження; світ повинен на це відреагувати – звернення Президента України</h2>
  <div class="badges"><span class="chip">UK</span> <span class="chip">2022-10-28</span></div>
  <p>Бажаю здоровʼя, шановні українці! Щойно завершив спілкування зі студентами та викладацькою спільнотою Єльського університету – це один з провідних університетів США й усього світу. Його випускники мають значний вплив на ухвалення рішень – політичних, бізнесових, на рівні громадських і міжнародних організацій. Саме такими зверненнями, як це до представників Єльського університету, ми розширюємо коло тих, хто розуміє, що відбувається в Україні, і допомагає нам захищати свободу. Продовжу цю роботу й наступного тижня. Будемо й надалі розширювати наші можливості, зокрема завдяки неформальній дипломатії – через громадськість у країнах-партнерах, через студентську спільноту, через професійні та бізнес-спільноти. Провів сьогодні переговори з Джорджею Мелоні, головою італійського уряду. Привітав пані Прем’єр-міністра з призначенням, обговорили можливості для посилення нашої співпраці на різних напрямах – це й безпековий напрям, економіка, дипломатія, зокрема й інтеграція нашої держави до європейських та євроатлантичних структур. Провів кілька нарад із військовими щодо поточної ситуації на передовій, наших активних дій. Сьогодні у ворога звітують про нібито завершення їхньої мобілізації... Про нібито непотрібність нових хвиль відправки громадян Росії на фронт. Ми відчуваємо на передовій зовсім інше. Хоча Росія й намагається посилити тиск на наші позиції, використовуючи мобілізованих, але вони настільки погано підготовлені та екіпіровані, настільки грубо застосовуються командуванням, що це дає змогу припустити, що вже скоро Росії може знадобитися й нова хвиля відправки людей на війну. Ми до цього готуємося – готуємося до того, що нинішнє російське керівництво шукатиме будь-які нові можливості, щоб продовжувати війну. Зокрема й завдяки своїм спільникам в Ірані. Саме тому щоденно працюємо з партнерами для того, щоб посилити нашу протиповітряну оборону, інші наші оборонні можливості. Щоденно посилюємо захист нашої критичної інфраструктури, передусім енергетичної. Станом на цей час у багатьох містах і районах нашої країни застосовуються графіки стабілізаційних відключень – близько 4 мільйонів українців мають обмеження зараз. Київ і область, Житомирщина, Полтавщина, Рівненщина, Харківщина, Чернігівщина, Сумщина, Черкащина, Кіровоградська область. Можливі також аварійні відключення в інших регіонах. Робимо все, щоб у держави була можливість скоротити такі відключення. Окупанти додали ще один виклик – на окупованій території. Фактично вони демонтують там усю наявну систему охорони здоровʼя. Окупанти вирішили закривати медичні установи у містах, вивозити обладнання, машини швидкої – просто все... Тиснуть на лікарів, які ще залишилися в окупованих районах, щоб вони переїжджали на територію Росії. Передусім це стосується Херсонської області. Росія робить із Херсонщини зону без цивілізації, без елементарних речей, які доступні у більшості країн світу. Цей регіон до приходу Росії, як і всі інші області України, був цілком нормальним і безпечним, там гарантувалися всі соціальні послуги людям... Там гарантувалося життя. А тепер Росія намагається зробити Херсонщину буквально зоною відчуження. Світ повинен на це відреагувати. Наше Міністерство закордонних справ, усі наші представники інформують міжнародні організації й партнерів про цей новий ескалаційний крок окупантів. І я хочу звернутися зараз до всіх наших людей, які перебувають у цих окупованих містах і районах: будь ласка, робіть усе, щоб допомагати одне одному – попри будь-які дії окупантів. Український прапор повернеться. Нормальне життя ми повернемо. Але потрібно витримати цей час. Час, коли навіть формально окупанти підтверджують, що їм не утриматися на території України, і тому вони намагаються викрасти вже й медичне обладнання, поневолити медичний персонал. Я дякую Сполученим Штатам Америки – сьогодні оголошено про черговий пакет військової допомоги України. Його обсяг – 275 мільйонів доларів. Дуже потрібні речі для наших оборонців, і вони дають нам змогу крок за кроком звільняти нашу територію. Це не тільки те, що допомагає нам просуватися на полі бою, це те, що дає нам змогу гарантувати людям фундаментальне право на життя. Хочу подякувати сьогодні Канаді – нашим давнім і щирим партнерам. За безпрецедентний вчинок щодо випуску суверенних облігацій Канади, всі кошти від розміщення яких будуть спрямовані на допомогу Україні. Обсяг – півмільярда доларів. І ці облігації будуть доступними для інвестицій не лише в Канаді, а й в усьому світі. Це надзвичайно потужний приклад для всіх наших партнерів. Канада – перша країна, яка запропонувала такий інструмент підтримки. Дякую тобі, Джастіне, пане Прем’єр-міністре! Дякую Христі Фріланд, справжньому другу України! Слава всім, хто допомагає Україні боротися за свободу! Слава всім нашим героям! Слава Україні!</p>
  <div class="source"><a href="https://www.president.gov.ua/news/rosiya-namagayetsya-zrobiti-hersonshinu-bukvalno-zonoyu-vidc-78773">https://www.president.gov.ua/news/rosiya-namagayetsya-zrobiti-hersonshinu-bukvalno-zonoyu-vidc-78773</a></div>
</article>


<article>
  <h2>Саме в Україні визначиться глобальна доля демократії – звернення Президента Володимира Зеленського до американських сенаторів і спільноти Єльського університету</h2>
  <div class="badges"><span class="chip">UK</span> <span class="chip">2022-10-29</span></div>
  <p>Дуже дякую всім за підтримку! Дякую, що маю честь сьогодні звернутися до вас. Пане ректоре! Панове сенатори! Вас також добре знаю. Дякую за те, що були в нас, підтримували нас у Києві. Дякую шановному професорському складу, студентам! Дорогі друзі! Радий вітати вас усіх і дякую вам за увагу до України! Я дивився це відео, прекрасне відео, зроблене від душі й серця. Прекрасне, але водночас дуже трагічне. Ви все бачили, і немає про що говорити. Оцінку цього й деталі, я думаю, ми зможемо проговорити в тій частині нашої дискусії, де будуть запитання та відповіді. Однак у мене також буде невеличке відео. Думаю, воно не буде зайвим. У нас попереду ще сесія запитань-відповідей, тож постараюся не витрачати багато часу, щоб якнайбільше присутніх змогли сьогодні висловити свої думки. Напевно всім вам відомо, що відбувається в Україні і яку жорстоку війну веде проти нас Росія. Жорстку й жорстоку. До речі, завдяки тому, що у вашому університеті працює професор Тімоті Снайдер – дуже потужна особистість, видатний історик, – ви легко можете дізнатися абсолютно всі деталі про те, чому Росія діє саме так і чому вона почала так діяти саме з України. Я охарактеризую ситуацію загалом. Для Росії це війна не тільки за те, щоб захопити нашу землю. І не тільки за те, щоб зламати нашу незалежну державність, поширивши свій імперський вплив. Це дещо більше. Своїм терором Росія намагається знищити те, що незмінно відроджується у наших людях попри війни, які були, попри загарбників, які сюди приходили, і навіть попри кремлівську політику геноциду проти українців, яка здійснювалась у ХХ столітті. І одним із її проявів був, зокрема, Голодомор – знищення людей штучно організованим голодом. Українці пройшли через дуже страшні речі і все ж таки зберегли свою здатність не підкорюватися, свою волелюбність і внутрішню впевненість, що джерелом будь-якої влади на землі є народ. Не царський трон, не сила, не багатство, а люди. І дуже важливо, що Україна має потенціал захищати цей фундаментальний демократичний дух. Захищати не тільки для себе, а й для інших народів у нашій частині світу. Ось де проходить лінія фронту. І не тільки для України! Царський трон проти волелюбства. Армія з тих, хто позбавлений будь-якої свободи за роки правління цього керівництва Росії, проти сил оборони з тих, хто точно знає, що свобода кожного посилює всіх. Погляньте навіть на те, як ми відрізняємося на полі бою в Україні зараз. Для нас це народна війна за свободу, і в кожного з українських військових підрозділів є янголи-охоронці в тилу – люди, які допомагають усім, що може бути необхідним для наших воїнів. У нас постійно відчувається цей прямий зв’язок між силами оборони та суспільством. Чи бачите ви щось подібне в Росії? Там цього немає. Їхні люди відчувають прямий зв’язок хіба що з телевізійною пропагандою ненависті. Наші командири на полі бою мають свободу ухвалення своїх власних рішень у загальних оборонних операціях і користуються цією свободою, вирішуючи, як ефективніше діяти в той чи інший момент. Натомість російські командири тремтять, очікуючи наказів згори від тих, хто ніколи в житті не бачив поля бою, та інколи місяцями намагаються виконати від початку безнадійні накази, просто витрачаючи життя людей, посилаючи їх на смерть, хвилю за хвилею. Одразу за нашими силами оборони на звільнену територію йдуть сапери, рятувальники, ремонтні бригади, енергетики та всі, хто має повернути людям нормальне життя. А що несе за собою російський прапор на ту землю, де його встановлювали? Масові могили, катівні, депортації, фільтраційні табори й тотальний грабунок. Уявіть: російські окупанти вилучають українські книжки з бібліотек і знищують їх. Знищують і в школах усе, що може нагадувати про Україну. Вже 51 український університет зазнав російських ударів ракетами й артилерією! На блокпостах і у фільтраційних таборах російські солдати примушують людей роздягатися, щоб виявити, чи є в них українські патріотичні татуювання. Навіть просто наявність українських національних символів на тілі чи, наприклад, жовто-блакитної стрічки на рюкзаку – це достатня причина для російських військових, щоб затримати, катувати чи вбити людину. І тисячі таких випадків зафіксовано. Чому це все відбувається? Бо українське – це мішень для Росії. Росія воює проти свободи, знищуючи українське й українців. Саме так вони це бачать у Кремлі – знищення народу, а отже, свободи. Вони не вірять, що можна якось по-іншому підкорити Україну. І саме тому, наприклад, вони пішли в Іран по зброю, по вбивчі дрони й ракети, бо Росії не вистачає власних засобів для терору, а іншого вона не планує й не розглядає. Погляньте, на що спрямовуються іранські дрони, які придбала Росія. Проти того, що дає народу змогу жити: проти електростанцій, котелень, транспорту, навіть будинків. Все українське вони хочуть зруйнувати, всю Україну вони ненавидять – кожен наш прояв. І саме в цьому – стратегічна загроза російської агресії. Бо за українськістю Росія піде так само знищувати польське чи грузинське – тобто життя інших народів на величезній території – від країн Північної Європи до Казахстану. І ось чому ми кажемо, що це для всього світу важливо, щоб Росія програла зараз – у війні в Україні. Коли ми здобудемо перемогу для себе, ми здобудемо її також для інших народів, чия свобода потенційно під ударом: амбіції російського трону відомі. І щоб усе це не звучало надто загально, я прошу вас переглянути одне відео. Відео того, від чого ми врятуємо і Україну, і інші народи нашої частини світу, коли виженемо російських окупантів з України та доб’ємося гарантій безпеки для нас усіх. …Це була картинка нашого виживання під російськими терористичними ударами лише протягом жовтня. А ця повномасштабна війна триває вже дев’ятий місяць. Дорогі друзі! Я хочу від імені українського народу подякувати вашому народу за ту підтримку, яку ви надаєте нашому захисту. Дякую вашим лідерам – Президенту Байдену, обом палатам і партіям Конгресу, громадським діячам і бізнесу, які відчувають, як це важливо, щоб українська демократія вистояла. Я впевнений, що в Росії немає шансу перемогти у цій війні й знищити нас та будь-який інший народ у нашій частині світу. Але що швидше ми зупинимо Росію, то впевненішою буде наша співпраця. Що більше російських погроз, то більше має бути нашої взаємодії. І що більше російських ескалаційних кроків, то більше має бути наших кроків у відповідь для захисту свободи і людей. Не можна збавляти вже досягнутих обертів у співпраці й давати Росії навіть найменшу надію на те, що її терор може спрацювати. Саме зараз і саме в Україні вирішується те, чи буде наша частина світу вільною й демократичною. Зрештою, так визначиться і глобальна доля демократії. Цю долю маємо визначити ми з вами – вільний світ, а не Росія та її спільники. Я вірю, що так і буде! Ще раз дякую за увагу! Слава Україні!</p>
  <div class="source"><a href="https://www.president.gov.ua/news/same-v-ukrayini-viznachitsya-globalna-dolya-demokratiyi-zver-78781">https://www.president.gov.ua/news/same-v-ukrayini-viznachitsya-globalna-dolya-demokratiyi-zver-78781</a></div>
</article>


<article>
  <h2>Як Росія може бути серед інших у G20, якщо вона свідомо працює на голод на кількох континентах – звернення Президента України</h2>
  <div class="badges"><span class="chip">UK</span> <span class="chip">2022-10-29</span></div>
  <p>Бажаю здоров’я, шановні українці! Сьогодні нам вдалося повернути з російського полону ще 52 людини: 50 наших оборонців і двох цивільних. Серед них – бійці Нацгвардії, Військово-Морських сил, прикордонники, тероборонці… Андрій Альбов – начальник хірургічного відділення військового шпиталю Маріуполя, він був евакуйований з «Азовсталі». Василь Чаленко – доброволець, тероборонець, командир відділення розвідувального взводу. Є серед цих 52 і моряк зі Зміїного, а також нацгвардієць, який був захоплений у полон при захисті Чорнобильської атомної станції, і пенсіонер СБУ, якого окупанти забрали в полон у Бучі. Ми пам’ятаємо про всіх, кого утримують у полоні в Росії і на окупованій території, і зробимо все, щоб повернути кожного й кожну. Наша команда, яка займається обмінами, працює постійно. Це Буданов, Єрмак, Усов, Лубінець та інші, хто допомагає. Загалом за час від березня вже звільнено з російського полону 1031 людину. Дякую всій команді за цей результат! Хочу знову відзначити роботу наших енергетиків, ремонтників, обласних адміністрацій. Усіх, хто щодоби працює для повернення нормальної технічної можливості постачання електрики після російських терористичних ударів. Сьогодні вже суттєво менше стабілізаційних та аварійних відключень – на порядок менше. Але ще є така необхідність, і в окремих містах та районах обмеження ще можливі. Зокрема, це Кіровоградська область, деякі інші регіони. Робимо все, щоб відключення електрики стали максимально передбачуваними і щоб люди могли планувати свій день. Окремо дякую тим, хто працював, хто працює, щоб повернути енергопостачання місту Умань та Уманському району Черкаської області. Там дійсно була важка ситуація після одного з російських ударів. Станом на зараз вдається повернути технічну можливість постачання. Так само й на Київщині: ситуація була критичною, але зараз виправляємо. Хочу підкреслити: повернення саме технічної можливості постачання ще не означає, що подоланий дефіцит енергії в системі. Російський терор триває. Він дуже цинічний. Іноді повторні удари свідомо завдаються тоді, коли почався ремонт, коли триває відновлення. На жаль, маємо загиблих у ремонтних бригадах, в енергокомпаніях. Мої співчуття рідним. Тому, будь ласка, – це стосується всіх українців – дуже важливо свідомо ставитися до споживання електрики. Ця необхідність зберігається. Зараз усім нам треба зробити свій внесок у підтримання стабільності всієї енергосистеми. Протягом тижня – від суботи до суботи – збито понад 40 іранських ударних дронів, суттєву кількість російських ракет, шість ударних вертольотів окупантів, кілька їхніх літаків… Такий результат – це сотні врятованих життів українців, десятки збережених об’єктів критичної інфраструктури. І за поданням військового командування хочу сьогодні особливо відзначити Одеську та Херсонську зенітні ракетні бригади Повітряних сил. Молодці, хлопці! Дякую й усім нашим захисникам неба, абсолютно всім – усім зенітникам, льотчикам, мобільним вогневим групам, які виконують зараз одне з найважливіших стратегічних завдань – рятують країну від повітряних ударів терористів. Сьогодні з Росії прозвучала доволі передбачувана заява – заява про те, що вони остаточно зривають експортну зернову ініціативу. Але насправді це не сьогоднішнє їхнє рішення. Росія почала свідомо загострювати продовольчу кризу ще у вересні – тоді, коли заблокувала рух суден з нашим продовольством. Від вересня й по сьогодні в зерновому коридорі накопичилося вже 176 суден, які не можуть пройти за своїм маршрутом. Деякі зерновози очікують уже понад три тижні. Це абсолютно свідома блокада Росії. Це абсолютно прозорий намір Росії повернути загрозу масштабного голоду для Африки, для Азії. От буквально сьогодні понад 2 мільйони тонн продовольства стоять у морі. Це означає, що для більш ніж 7 мільйонів споживачів реально погіршився доступ до продовольства. Алжир, Єгипет, Ємен, Бангладеш, В’єтнам, інші – дуже різні країни, з різних частин світу… Але вони всі однаково можуть бути дестабілізовані через це російське рішення заблокувати експорт. Я підкреслюю: це рішення було ухвалене Росією очевидно у вересні. Тільки про це може свідчити ця черга із суден із продовольством у морі. Важливо також, що мінімум двічі протягом часу дії зернової ініціативи Росія завдавала ударів по наших Військово-Морських силах. Якраз по тих силах, які й гарантують безпеку зерновому коридору. Зараз потрібна жорстка міжнародна реакція. Як на рівні ООН, так і на інших рівнях. Зокрема й на рівні «Великої двадцятки». Як Росія може бути серед інших у G20, якщо вона свідомо працює на голод на кількох континентах? Це нонсенс. Росії не місце у «двадцятці». Усі партнери бачать цю штучну чергу із суден. Бачать, що робила Росія для зриву зернової ініціативи. Бачать, що навіть судна із зерном, які законтрактовані в межах Продовольчої програми ООН для найбідніших країн, не отримують гарантованої можливості проходу морським маршрутом. Росія робить усе, щоб мільйони африканців, мільйони мешканців Близького Сходу й Південної Азії опинилися в умовах штучного голоду чи як мінімум жорсткої цінової кризи. Але чому це якась купка осіб десь у Кремлі може вирішувати, чи буде їжа на столах у людей у Єгипті або в Бангладеш? Що це таке? Світ має силу, щоб захистити людей від цього. Україна була і може й надалі бути одним із гарантів глобальної продовольчої безпеки. Російські терор і шантаж мають програти. Людство має перемогти. Я дякую всім, хто бореться разом із нами за те, щоб повернути міжнародним відносинам мир і стабільність! Я дякую кожному й кожній, хто воює й працює заради України! Слава Україні!</p>
  <div class="source"><a href="https://www.president.gov.ua/news/yak-rosiya-mozhe-buti-sered-inshih-u-g20-yaksho-vona-svidomo-78797">https://www.president.gov.ua/news/yak-rosiya-mozhe-buti-sered-inshih-u-g20-yaksho-vona-svidomo-78797</a></div>
</article>


<article>
  <h2>У країні сьогодні не було аварійних відключень, але дефіцит генерації зберігається, тому ощадливе споживання електрики має тривати – звернення Президента України</h2>
  <div class="badges"><span class="chip">UK</span> <span class="chip">2022-10-30</span></div>
  <p>Бажаю здоров’я, шановні українці! Провів сьогодні засідання Ставки Верховного Головнокомандувача – уже 27-ме за час від початку повномасштабного вторгнення Росії. Розглянули ключові оборонні питання: наші активні дії на передовій, подальше звільнення території від окупації, постачання боєприпасів і техніки, ремонт техніки, інше забезпечення сил оборони, а також підготовку до зими. Звичайно, розглянули й ті плани, які мають російські військові. Доповідали Головнокомандувач, керівник розвідки, командувачі оперативних напрямків, міністри. Щодня й без жодних перерв працюємо, щоб пришвидшити відновлення територіальної цілісності нашої держави. І завжди на Ставці ми відзначаємо успіхи наших воїнів, той результат, який забезпечується у звільненні української землі. Щоразу маємо приводи порадіти разом з усіма українцями. За підсумками цього тижня хочу відзначити воїнів 54-ї окремої механізованої бригади імені гетьмана Івана Мазепи, 5-го окремого штурмового полку і 10-ї окремої гірсько-штурмової бригади за хоробрість і стійкість при утриманні рубежів на Сіверському напрямку. А також бійців 25-ї окремої повітряно-десантної Січеславської бригади за рішучість при звільненні нашої території, за особливу енергійність. Дякую вам, воїни! На відмінно проявили себе воїни-прикордонники Чопського загону, які зараз у складі сил оборони України захищають нашу державу на Донеччині. Сьогодні вони зупинили жорсткі штурмові дії ворога – російську атаку відбито. До того ж зуміли поповнити наш обмінний фонд. Дякую, хлопці! Мають результат і Повітряні сили. Є сьогодні збитий російський ударний гвинтокрил і збитий російський військовий літак Су-25. Російські терористи продовжили обстріли на різних напрямках: Чернігівщина, Харківщина, Донбас, Дніпропетровщина, Запоріжжя та область, Миколаїв та область... Відповідаємо окупантам. Відчутно відповідаємо. Загалом по країні протягом дня не було аварійних відключень – вдалося відновити технічну можливість постачання енергії після тих російських ударів, що відбулися протягом тижня. Але дефіцит генерації все ще зберігається, тому вкрай бережливе споживання електрики та стабілізаційні обмеження мають тривати. І, будь ласка, у темний час доби будьте особливо уважні на дорогах. Було вже багато звернень, зокрема від Національної поліції, щодо необхідності для пішоходів мати на одязі світловідбивні елементи. Це дуже важливо і для дітей, і для дорослих. Але не менш важливо, щоб сумлінне ставлення було й у водіїв. Зараз варто не просто дотримуватися швидкісного режиму, а й додатково зменшувати швидкість, особливо в тих місцях, де є нерегульовані пішохідні переходи. Будь ласка, дбайте про безпеку інших. І, до речі, хочу сьогодні привітати всіх українських автомобілістів – не тільки цивільних, а й військових – з Днем автомобіліста і дорожника. Зазвичай вам бажають гарної дороги. А я знаю, що ця наша з вами дорога хоч і нелегка, але точно веде до нашої спільної перемоги. Вітаю! У порту Чорноморськ уже завантажене чергове судно, яке зафрахтоване Продовольчою програмою ООН. Це балкер, на борту якого 40 тисяч тонн пшениці для Ефіопії – країни, що переживає надзвичайно болісну ситуацію з їжею. Ефіопія на межі голоду. Це проблема не тільки про зростання цін на продукти, а й про фізичну нестачу їжі. Ми готові випустити це судно в море, як і всі інші, що вийшли з портів Великої Одеси за час роботи експортної зернової ініціативи. Але і цей балкер із пшеницею для Продовольчої програми ООН, і інші судна з агропродукцією змушені чекати, бо Росія шантажує світ голодом. Що світ почув? Що нібито хтось із зерновоза запускає дрони... Спочатку вони говорили про «бойових птахів», потім – про «бойових комах», тепер – «бойове зерно»... Пшениця-вбивця, від якої тонуть російські адмірали. Ну що можна сказати? Реально – хворі люди. Але ці хворі люди знову ставлять світ на межу жорсткої продовольчої кризи. Росія – це єдиний винуватець того, що продукти харчування зараз дорожчатимуть для різних людей на величезному просторі від Західної Африки до Східної Азії. Росія – це причина, чому люди, зокрема, в Ефіопії, Ємені чи Сомалі залишаються із катастрофічним дефіцитом продовольства. Звичайно, партнери намагаються переконати державу-терориста трохи збавити оберти в шантажі. Але чи реалістично це? Поки що факти вказують на те, що керівництво Росії більше зацікавлене у загостренні продовольчої кризи, ніж у виконанні підписаних документів. І це, до речі, відповідь усім тим, хто каже про переговори з Росією. Зерновий коридор – це дуже конкретний приклад. Там зараз 218 доказів, що Росія не хоче жодних справжніх угод. 218 суден, які очікують можливості везти продовольство за експортними контрактами або зайти в українські порти. Тиждень за тижнем Росія гальмувала зерновий коридор попри свої ж обіцянки партнерам і тепер заблокувала його повністю. Україна зі свого боку зробить усе, щоб експортна зернова ініціатива працювала й надалі. І я дякую всім, хто допомагає нашій державі! Дякую кожному й кожній, хто воює й працює заради нашої перемоги! Дякую всім, хто в цих обставинах проявляє турботу про інших! Слава Україні!</p>
  <div class="source"><a href="https://www.president.gov.ua/news/u-krayini-sogodni-ne-bulo-avarijnih-vidklyuchen-ale-deficit-78805">https://www.president.gov.ua/news/u-krayini-sogodni-ne-bulo-avarijnih-vidklyuchen-ale-deficit-78805</a></div>
</article>


<article>
  <h2>Крапку в цій війні після військових, після політиків поставлять юристи – звернення Президента України до учасників зустрічі, організованої Міжнародною асоціацією юристів (IBA)</h2>
  <div class="badges"><span class="chip">UK</span> <span class="chip">2022-10-31</span></div>
  <p>Пані та панове! Шановні захисники закону й людських прав! Я вітаю всіх вас, учасників зустрічі International Bar Association, і дякую за вашу увагу до української боротьби за свободу. Цьогоріч ваша асоціація відзначила 75 років з дня заснування. Це було 17 лютого – за тиждень до страшного російського вторгнення в Україну, яке підважує багаторічні досягнення людства в захисті міжнародного правопорядку та миру. Ця війна, що триває в Україні, вже давно має відлуння в усіх інших частинах світу. Десь – хвилі біженців. Десь – загроза масштабного голоду через спровоковану саме Росією штучну продовольчу кризу. Десь – жорстока криза вартості життя, яка заганяє мільйони людей у злидні та знищує добробут середнього класу навіть там, куди Росія не може дотягнутися своєю агресією. А десь – найжорсткіші речі з усіх, які тільки можливі. Це відбувається в Україні. Артилерійські обстріли наших міст – сотні українських міст зруйновані, десятки повністю спалені. Постійний ракетний і бомбовий терор. Іранські ударні дрони, які Росія використовує проти нашої інфраструктури. Мільйони українців зазнали втрат від цієї війни, яку розв’язала Росія: втратили близьких, друзів, свій дім. Як мінімум десятки тисяч українців уже вбиті. Звичайно, ми робимо все, щоб захистити наших людей і якнайшвидше вигнати російських окупантів з української землі. Ми робимо все, щоб повернути свободу всім українцям в усіх куточках нашої країни. І я вірю, що ми це зробимо завдяки нашим героїчним захисникам і захисницям, завдяки всім, хто воює й працює для перемоги України. Дуже потужну допомогу надають наші партнери, і я особливо вдячний Сполученим Штатам Америки за лідерство у глобальній коаліції, що сформована цьогоріч для захисту України та свободи. Але я хочу звернути увагу на те, що крапку в цій війні – після військових, після політиків – поставлять юристи. Саме юристи. Ті, хто забезпечить притягнення до відповідальності всіх винних у терорі й відшкодування всіх завданих Росією збитків за рахунок активів самої держави-агресора. Саме така справедливість має стати фіналом того зла, яке принесла Росія. За кожною з 4,5 тисячі російських ракет є нелюди, які винні у смертях і втратах, які були спричинені цими ракетами. За кожним масовим похованням жертв російських катів є нелюди, які винні у цих убивствах. За кожним проявом російської агресії є ті, хто спланував її, організував її, виправдовував її і заважав завершити її. Ми вже почали роботу для створення спеціального трибуналу для покарання Росії за злочин агресії проти України. Цей трибунал буде. Ми вже співпрацюємо зі Сполученими Штатами, з європейськими країнами, з Міжнародним кримінальним судом, щоб покарати всіх російських убивць і катів. Ми вже почали створення компенсаційного механізму, який забезпечить конфіскацію та спрямування російських активів для відшкодування збитків, які завдані цією війною. І я запрошую вас долучитися до цієї роботи! Це можливість для кожного з вас максимально конкретно допомогти людям, які стали невинними жертвами війни. Це шанс для кожного з вас стати частиною глобальних зусиль багатьох поколінь з утвердження сили міжнародного права. Можливо, прямо зараз у цьому залі серед вас є ті, чиї імена невдовзі будуть вписані у світову історію захисту свободи й правопорядку – для всіх людей, для всіх країн, на всі часи. Я дякую вам за вже розпочату співпрацю вашої асоціації з українським Офісом Генерального прокурора та за ваші ініціативи, які допомагають нам боротися за справедливість для всіх жертв цієї російської терористичної війни. Я прошу вас і надалі бути активними! Разом ми можемо довести, що право діє, що закон працює, що кожен воєнний злочин буде розслідуваний, а кожен воєнний злочинець буде притягнутий до відповідальності. Дякую вам за увагу! Хай живе свобода і хай переможе справедливість! Слава Україні!</p>
  <div class="source"><a href="https://www.president.gov.ua/news/krapku-v-cij-vijni-pislya-vijskovih-pislya-politikiv-postavl-78829">https://www.president.gov.ua/news/krapku-v-cij-vijni-pislya-vijskovih-pislya-politikiv-postavl-78829</a></div>
</article>


<article>
  <h2>Кожен російський удар по наших цивільних об’єктах наближає міжнародний консенсус щодо відповідальності Росії – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-31</span></div>
  <p>Бажаю здоровʼя, шановні українці! У цей час іще тривають відновлювальні роботи в тих регіонах, де сьогодні були влучання російських ракет. Робимо все можливе, щоб відновити енерго- й водопостачання. І відновимо. Немає у російських терористів таких ракет, які могли б влучити в українське бажання жити, жити цивілізовано й дбати одне про одного. А якщо хтось там у Кремлі наслухався своїх божевільних пропагандистів і вирішив, що темрява в Україні допоможе тиснути на українців, то хай потім не дивується вже своїм втратам, коли побачить, як українці ведуть «переговори» в темряві. Сьогодні дуже добре спрацювали наші Повітряні сили та всі, хто залучений до захисту неба. Більшість об’єктів, які терористи визначили собі за мішені, вдалося врятувати. Тільки за цей ранок терористи застосували для масованого удару 55 крилатих ракет, із них 45 збито. Я дякую за цей результат усім командуванням Повітряних сил: «Південь», «Північ», «Схід» і «Захід» – та всім підрозділам сил оборони, які залучені до захисту нашого неба. Плюс сьогодні збито ще чотири російські вертольоти: три ударні Ка-52 і один Мі-8. Звичайно, ми будемо й надалі посилювати нашу протиповітряну оборону. Але вже зараз на кожні десять влучань терористам доводиться витрачати мінімум учетверо більше ракет. Ще гірші показники у Росії по дронах, зокрема й по тих, які поставили їм спільники з Ірану. І це бачить світ. Бачить, що колишня «друга армія світу» вже навіть не 22-га за своєю ефективністю. А ми зробимо все, щоб пішла вона взагалі у другу сотню. І це буде. Хочу зараз особливо відзначити підрозділи й працівників Державної служби України з надзвичайних ситуацій, які і минулого тижня, і сьогодні ліквідовували наслідки атак терористів. Вони працювали навіть попри загрозу повторних ударів і загасили десятки пожеж. Велика подяка й усім енергетикам, працівникам комунальних служб, місцевому самоврядуванню, обласним адміністраціям – кожному й кожній, хто повертає нормальне життя. Не менша подяка тим нашим людям, які кожен на своєму рівні гарантують, що відповідь терористам обов’язково буде. Буде відповідь на полі бою. І я хочу нагадати, що загальний рівень втрат особового складу російських окупантів уже майже 72 тисячі. Буде відповідь терористам і в міжнародних відносинах. Повна міжнародна ізоляція держави-терориста – це вже просто питання часу. Буде відповідь і в площині кримінальної відповідальності – усі причетні до російського терору, усі, хто його організовував, здійснював і виправдовував, будуть відповідати за це перед міжнародним судом. Кожен новий російський удар по наших цивільних об’єктах тільки полегшує й наближає міжнародний консенсус щодо відповідальності Росії. А уламки російської ракети, які впали на територію Молдови, тільки нагадують, наскільки важливо разом захищатися від цього зла – від рашизму, який не визнає ані державних кордонів, ані людських цінностей. Сьогодні був з візитом в Україні Прем’єр-міністр Чехії – один із наших найбільших друзів. Чехія зараз головує у Раді Європейського Союзу, і ось так Росія ставиться до європейських структур: під час візиту чеського представника – 55 крилатих ракет. Утім, хоч би що там думали у Москві, Україна дбає про себе і робить своє. Підписали сьогодні з паном Прем’єр-міністром спеціальну декларацію щодо євроатлантичної інтеграції нашої держави. Чехія підтвердила, що підтримає членство України в НАТО. Декларація також містить конкретні напрямки нашої співпраці для імплементації стандартів НАТО в Україні. Розпочинаємо роботу з підписання таких декларацій з усіма членами Альянсу. Говорив з канцлером Німеччини Шольцом. Подякував йому за надану систему протиповітряної оборони IRIS-T, поінформував про досягнуті німецькою системою результати. Обговорили можливості збільшення німецької підтримки для України, зокрема й у відновленні нашої інфраструктури після ударів терористів. Говорив також з Генеральним секретарем ООН Антоніу Гутеррішем. Поінформував його про новий рівень ескалації через російські дії. Терор проти українських енергооб’єктів, а ще й на тлі намагання Росії загострити світову продовольчу кризу – це очевидні докази того, що Росія й надалі протиставлятиме себе всій міжнародній спільноті. А якщо так, то Росії не місце в Радбезі ООН та всіх інших міжнародних структурах. Дякую і пану Шольцу, і пану Гутеррішу за підтримку наших дій, спрямованих на збереження експортної зернової ініціативи й недопущення розгортання в частині регіонів світу масштабного голоду. Дуже важливо зараз не допустити цієї глобальної дестабілізації, якої хоче Росія. І ми можемо її не допустити. Підписав сьогодні три укази про нагородження наших воїнів. Загалом 406 бійців Збройних Сил України відзначені державними нагородами. Хочу окремо подякувати бійцям підрозділів Національної гвардії України, які виконують завдання на Донеччині. Виконують їх точно та ефективно. Вміло захищають позиції й відчутно тиснуть на рашистів. Дякую вам, хлопці, за це! Дякую всім, хто привчає Росію до думки, що ані армією, ані терором, ані будь-чим іще Росії не вдасться підкорити Україну! Слава всім нашим героям! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/kozhen-rosijskij-udar-po-nashih-civilnih-obyektah-nablizhaye-78833">https://www.president.gov.ua/news/kozhen-rosijskij-udar-po-nashih-civilnih-obyektah-nablizhaye-78833</a></div>
</article>


<article>
  <h2>Ми зробимо все, щоб дати людям електрику й тепло, але Росія зробить усе, щоб руйнувати нормальне життя – звернення Президента України</h2>
  <div class="badges"><span class="chip">UK</span> <span class="chip">2022-11-01</span></div>
  <p>Бажаю здоровʼя, шановні українці! Сьогодні продовжив нашу дипломатичну активність для того, щоб світ міцно відреагував на чергову російську ескалацію, і на терор проти наших енергетичних об’єктів, і на спробу Росії знову загострити продовольчу кризу. Говорив з Президентом Франції Еммануелем Макроном. Подякував йому за вже надану підтримку та поінформував про наші нагальні потреби, передусім в обороні. Повітряний щит для України має бути. Сьогодні це чітко прозвучало. Ми обговорили з Еммануелем цілком конкретні проекти і для посилення нашого захисту, і для відбудови зруйнованих об’єктів. Ставка терористів на зиму – абсолютно прозора для всіх, і цей виклик має розглядатися саме як виклик усій Європі. Будь-які зимові труднощі Москва подаватиме у своїй пропаганді як нібито доказ неспроможності об’єднаної Європи. Тож разом маємо довести терористам, що неспроможність – це слово про них, а не про Європу. Домовилися провести дві дуже важливі події. Перша – у грудні у Франції. Предметно щодо всіх викликів зими: від енергетики до фінансів, від зброї до захисту неба. А друга подія – щоб зібрати бізнес Франції й допомагати Україні. Проговорили з Президентом Макроном ситуацію з нашим продовольчим експортом. Цими днями рух суден з українською агропродукцією продовжився, передусім завдяки принциповості партнерів, а саме ООН і Туреччини, які не сприймають російських намагань знищити зернову угоду. Але потрібен надійний і довгостроковий захист зерновому коридору. Росія має чітко знати, що отримає жорстку відповідь світу на будь-які кроки, які зривають наш продовольчий експорт. Це питання буквально про життя для десятків мільйонів людей. Зокрема й про це говорив сьогодні з Прем’єр-міністром Камбоджі. Ця країна зараз головує в АСЕАН, одному з найпотужніших світових об’єднань. Це понад 600 мільйонів людей у десяти країнах. І для кожної з цих країн продовольча криза – це реальна загроза національній безпеці. Якщо ціни на продовольство через російську агресію зростатимуть, якщо на продовольчому ринку утвориться дефіцит, то це неминуче призведе до катастрофічних наслідків у більшості країн АСЕАН, як і в інших регіонах світу. Тому тиск на Росію заради гарантій продовольчої безпеки потрібен зараз від усіх – і від азійських країн також. Працюємо заради цього. Сьогодні відбувся візит у Київ єврокомісара з питань енергетики Кадрі Сімсон. Свого часу вона дуже допомогла нам у процесі приєднання України до загальноєвропейської енергомережі. Це те, що значно посилило Україну. І зараз ми почули від пані єврокомісара необхідні сигнали підтримки. Обговорили ініціативу створення такого формату, який, як військовий «Рамштайн», зможе працювати заради нашої спільної безпеки, але саме концентровано в енергетичній площині. Щось на кшталт «енергетичного Рамштайну» – кошти, технічна підтримка, трансформатори, генератори, енергоносії – це те, що життєво необхідно для нашого захисту. Також обговорили допомогу конкретним містам і громадам. Таким, як Миколаїв, Нікополь, Харків та іншим, які зазнають постійного російського терору – буквально щодня і щоночі. Я поінформував пані єврокомісара про ліквідацію наслідків учорашнього масованого російського удару по нашій енергетиці. Про наші потреби у зв’язку з такими ударами. За підсумками візиту маємо багато робочих домовленостей. Станом на цей час можемо ми прозвітувати, що для всіх споживачів в Україні вже відновлено технічну можливість водопостачання. Для більшості також і технічну можливість постачання електрики. Стабілізаційні відключення тривають у девʼяти регіонах України. Енергетики й місцева влада роблять усе, щоб скоротити час відключень. Не варто забувати й про те, що без перерви тривають відновлювальні роботи на територіях, які були звільнені від окупантів: на Харківщині, на Донбасі, на півдні країни. Наприклад, уже понад 20 тисяч споживачів у звільнених районах Харківської області отримали постачання газу. У Вовчанську, Балаклії та інших містах відновлюються системи для теплопостачання. Ми зробимо все, щоб дати людям електрику й тепло цієї зими. Але ми маємо розуміти, що Росія зробить усе, щоб руйнувати нормальність життя. Вони не зважають на видатки на енерготерор. Якщо поглянути на ціну лише вчорашнього російського удару, то застосовані ракети й дрони коштували Росії в еквіваленті понад 2 млн 300 тис. середніх російських пенсій за віком. І це один удар! Місячні доходи 2 млн 300 тис. російських пенсіонерів... Замість того щоб долати бідність у своїй країні, російське керівництво витрачає все, щоб тільки не визнавати, яку історичну помилку вони зробили цією своєю війною проти України. На полі бою вони безнадійні. Українські воїни це вже довели. Але потрібен час, потрібні зусилля, потрібне терпіння, щоб довести, що й надія на зиму для російських терористів не справдиться. Впевнений, ми і це пройдемо. Я дякую всім, хто допомагає Україні! Слава кожному й кожній, хто працює, наближаючи нашу перемогу! Слава всім нашим воїнам, які утримують позиції, хоч би як це було складно, і поступово звільняють нашу землю! Слава Україні!</p>
  <div class="source"><a href="https://www.president.gov.ua/news/mi-zrobimo-vse-shob-dati-lyudyam-elektriku-j-teplo-ale-rosiy-78865">https://www.president.gov.ua/news/mi-zrobimo-vse-shob-dati-lyudyam-elektriku-j-teplo-ale-rosiy-78865</a></div>
</article>


<article>
  <h2>Зернова ініціатива продовжить працювати, російський шантаж виявився безрезультатним – звернення Президента України</h2>
  <div class="badges"><span class="chip">UK</span> <span class="chip">2022-11-02</span></div>
  <p>Бажаю здоровʼя, шановні українці! Сьогодні в нас є вагомий дипломатичний результат для нашої держави й усього світу – експортна зернова ініціатива продовжить працювати. Російський шантаж ні до чого не призвів. Принципово й дієво відреагувала ООН і особисто Генеральний секретар Гутерріш. Діяв і Президент Туреччини Ердоган. Вчасно й справедливо реагували й інші провідні суб’єкти міжнародних відносин. Укотре всі переконалися, що в нашому регіоні є тільки одна загроза глобальній продовольчій безпеці, і це – Російська Федерація, більше ніхто. Уся ця ситуація моментально відбилась і на показниках на біржах – ми бачимо деяке здешевлення і щодо пшениці, і щодо кукурудзи. Щоразу, коли активізується російський шантаж, продовольство дорожчає. І щоразу, коли світ не піддається на шантаж, агропродукція дешевшає. А якби російського нападу на Україну не було, то не було б навіть і примарної загрози глобальної продовольчої кризи. Бо кожна російська ракета, яка б’є по наших портах, по елеваторах із зерном, по електростанціях, які живлять наше агровиробництво, у підсумку бʼє по рівню життя десятків мільйонів людей у багатьох країнах. Це і Єгипет, Алжир, Сомалі, Судан, Ліван, Бангладеш, Індія, Китай, Індонезія, В’єтнам... Цьогоріч вони переплатили десятки мільярдів доларів за продукти харчування – і лише з вини Росії, лише через божевільну російську агресію, яка дестабілізує міжнародну торгівлю. Сьогодні я говорив з Президентом Ердоганом, зокрема про безпеку зернового коридору й Чорного моря загалом, про роботу Кримської платформи, про повернення українських військовополонених і політичних в’язнів – ми пам’ятаємо про кожного й кожну, хто в полоні, ми звільнимо всіх. Також детально говорили про постійні російські провокації, про іранські дрони, про ракетні удари російської армії. Наприклад, цього ранку російський літак запустив крилаті ракети неподалік Зміїного, і вони фактично перелітали через маршрути зернового коридору. І кожен такий російський запуск – а вони майже щоденні – прямо загрожує продовольчому експорту. І це відповідальність партнерів – працювати разом, щоб зменшити російську загрозу. Провів сьогодні Ставку Верховного Головнокомандувача. Порядок денний Ставки доволі очевидний. Це ситуація на передовій, зокрема на Донеччині, де тривають найжорсткіші бої. До речі, хочу відзначити бійців 10-ї окремої гірсько-штурмової бригади та 79-ї окремої десантно-штурмової бригади за стійкість при відбитті атак ворога саме там, на Донеччині. Там цими днями особливо важко – десятки російських атак щодня. Наші хлопці стоять міцно й не здають жодного сантиметра. Це справжній героїзм. І я дякую всім, хто захищає нашу Донеччину! Звичайно, розглянули на Ставці ситуацію й на інших напрямках: Харківщина, Луганщина, південь країни, ситуацію на наших кордонах. Всюди зміцнюємо позиції й працюємо на ключову мету – повне звільнення всієї української землі. Провів переговори з міністром закордонних справ Іспанії – він сьогодні був в Україні. Подякував Іспанії за новий пакет оборонної допомоги для нашої держави. Обговорили, що може додатково посилити наш захист. Зокрема, працюємо разом з Іспанією, щоб реально забезпечити повітряний щит для України. І дуже приємно, що сьогодні новим амбасадором нашої благодійної платформи United24 став відомий і талановитий історик Тімоті Снайдер. Його імʼя в Україні добре відоме. Він один із тих, хто незмінно захищає історичну правду про українців і пояснює світу, чому Україна важлива. Зараз пан Снайдер приєднався до збору коштів для посилення нашої протидронної оборони, він зосередиться на проекті «Ловця Шахедів». Я впевнений: коли ми разом забезпечимо Україні надійний захист і проти цього спільництва – російського та іранського режимів, – це буде одна з найсильніших сторінок нашої державної історії. І ще одне, на що хотілося б звернути увагу. Напевно ви чули сьогодні, що в Кремлі розказують, що вони вимагали гарантій безпеки від України. Варто на мить зупинитися, щоб обдумати такі їхні заяви. 252 дні тому Росія вимагала гарантій безпеки від Сполучених Штатів Америки. Після восьми місяців російської так званої «спеціальної операції» у Кремлі вимагають гарантій безпеки від України. Це насправді разючі зміни. Це показує й те, якого провалу зазнала російська агресія, і те, наскільки ми з вами міцні, коли зберігаємо єдність. Мільйони українців, українок, які воюють і працюють заради нашої свободи. І мільйони людей по всьому світу, які допомагають нам протистояти російському терору. Разом ми забезпечимо поразку держави-терориста та її покарання за терор. І гарантуємо, що вся Україна є й буде вільною. Вічна слава всім нашим героям! Вічна памʼять усім, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/zernova-iniciativa-prodovzhit-pracyuvati-rosijskij-shantazh-78897">https://www.president.gov.ua/news/zernova-iniciativa-prodovzhit-pracyuvati-rosijskij-shantazh-78897</a></div>
</article>


<article>
  <h2>Витерпіти російський енерготерор – це зараз наше національне завдання – звернення Президента України</h2>
  <div class="badges"><span class="chip">UK</span> <span class="chip">2022-11-03</span></div>
  <p>Бажаю здоровʼя, шановні українці! Передусім хочу привітати з двома професійними святами, які відзначаються сьогодні. Це День ракетних військ і артилерії та День інженерних військ. Щиро вітаю всіх воїнів, ветеранів і рідних наших героїв, які служать у цих військах. Українська артилерія стала найсильнішою у Європі і однією з найсильніших у світі. Так завжди буде. Попри фізичну перевагу ворожої артилерії – просто кількісну – наші воїни забезпечують кращі результати. Перевага наших артилеристів якісна – майстерністю, інтелектом, вірою в себе та в нашу країну. І я підписав укази про відзначення двох бригад спеціальною відзнакою – «За мужність та відвагу». Це 43-тя окрема артилерійська бригада імені гетьмана Тараса Трясила і 44-та окрема артилерійська бригада імені гетьмана Данила Апостола. Дякую вам, хлопці, за влучність! Українські інженерні війська – це саме ті воїни, які роблять життєво необхідний внесок у просування наших підрозділів, а отже, у визволення нашої території. Вони створюють матеріальну основу для руху військ і для захисту позицій – загородження, переправи, розмінування й багато іншого. Я дякую всім підрозділам цих двох родів військ, кожному воїну, рідним наших воїнів та всім, хто їх підтримує і хто їм допомагає. Сьогодні протягом дня були різні переговори й зустрічі для зміцнення нашої держави. Відбувся візит Президентки Греції, і ключовий сенс візиту – саме оборонний. Ми отримали від Греції першу партію бронетехніки, украй необхідної зараз. Обговорили оборонну співпрацю, посилення санкцій проти Росії, підготовку спецтрибуналу щодо злочину агресії Росії проти України. Звичайно, говорили й про відбудову України. Для Греції все це – особлива тематика. Спільнота українських греків традиційно живе на півдні нашої країни, у багатьох містах і селах, значна частина яких дуже постраждала від російських ударів. Багато греків жили в Маріуполі, в районі Маріуполя... Сподіваюся на активну підтримку Грецією наших зусиль для притягнення всіх російських убивць і катів до законної відповідальності за те, що вони наробили проти наших людей. І коли ми повернемо український прапор в усі міста й села півдня нашої держави, ми обов’язково запросимо Грецію, її компанії та фахівців узяти участь у відновленні нормального життя в цій частині України. Сьогодні ж зустрівся з представниками Конгресу США – сенаторами Крісом Кунсом і Робом Портманом. Подякував їм за незмінну двопартійну підтримку й за допомогу, яку Сполучені Штати надають нашій державі. Говорили передусім про повітряний щит для України, про те, як прискорити звільнення нашої території. Окремо й дуже предметно обговорили виклики в енергетиці. Російські удари по нашій енергетиці, по наших енергооб’єктах не припиняються жодної доби. Цієї ночі іранськими дронами був атакований Кривий Ріг. Такий російський терор має отримати – і точно зрештою отримає – потужну глобальну відповідь. Я дякую нашим друзям у Сполучених Штатах, які цьому допомагають. Загалом по країні ураження об’єктів енергетики є в різних областях – це обсяг генерації і транспортування електрики, який забезпечує мільйони людей. Лише станом на цей вечір від споживання тимчасово відключені за аварійними та стабілізаційними графіками близько 4,5 млн споживачів. Зокрема в Києві та десяти областях: Київщина, Дніпропетровщина, Житомирщина, Запорізька область, Сумщина, Кіровоградська область, Харківщина, Чернігівщина, Хмельниччина, Черкащина. Також можливі відключення в інших регіонах. Витерпіти російський енерготерор, пройти й таке випробування – це наше національне завдання, одне з основних зараз. Сам факт, що Росія вдалася до терору проти енергетики, свідчить про слабкість ворога. Вони не можуть перемогти Україну на полі бою і тому намагаються ось так зламати наших людей – принизити українців, ударити по духу нашого народу, по спротиву наших людей. Вірю, що це Росії не вдасться. Зараз важливо, щоб зберігалася наша здатність до спільних дій. Тому сьогодні я хочу звернути увагу на дві речі. Перше – увагу місцевої влади. Будь ласка, у всіх містах і громадах України стежте, щоб не було непотрібного використання електрики. Зараз точно не час для яскравих вітрин, вивісок, реклам та іншого подібного освітлення. Також звертаюся до енергокомпаній – спеціально публічно, щоб це всі почули. Будь ласка, активніше роз’яснюйте людям, коли й чому ви відключаєте ту чи іншу вулицю, той чи інший район. Зараз час саме таких мікрокомунікацій. Люди мають право знати. І якщо споживачі звертаються й повідомляють про ту чи іншу несправедливість в енергозабезпеченні, будь ласка, реагуйте на це негайно. Працюйте разом із місцевою владою. Якщо хтось без світла по вісім чи десять годин, а через дорогу підключене все разом із вуличним освітленням, то це однозначно несправедливо. Треба робити все, щоб відключення були передбачуваними й цілком зрозумілими для споживачів. Зокрема про енергетичні виклики говорив сьогодні з Президенткою Молдови. Жахливі наслідки російської гібридної агресії відчувають усі європейці, і громадяни Молдови також. Говорили з пані Санду про те, що можемо разом зробити в інтересах наших людей і для захисту наших держав. Говорив сьогодні і з Президентом Індонезії. Тематика зрозуміла – це саміт «Великої двадцятки», який розпочнеться невдовзі. Це наші зусилля для недопущення продовольчої кризи. І я дякую пану Президенту за підтримку в цьому питанні, за позитивну оцінку наших зусиль. Є сьогодні висновок МАГАТЕ – цілком очевидний. Місія організації відвідала всі ті об’єкти, які згадували представники Росії, коли розповідали свої фантазії про так звану брудну бомбу. Ми запросили МАГАТЕ, щоб вони перевірили, ми надали їм повну свободу дій на відповідних об’єктах, і маємо чіткі й неспростовні докази того, що ніхто в Україні жодної «брудної бомби» не створював і не створює. І єдине, що є брудне в нашому регіоні зараз, – це голови тих у Москві, хто, на жаль, захопив контроль над російською державою й тероризує Україну та весь світ. Важливий документ підготовлений і оприлюднений сьогодні міжнародною групою експертів, що працює під керівництвом Майкла Макфола та Андрія Єрмака. Це документ про абсолютно необхідні санкції проти Росії в IT-сфері. Це те, що справді може послабити потенціал російської агресивності. IT використовується для ракетного й дронового терору, для виробництва військової техніки, для кібератак і поширення дезінформації. Тобто це одна з опор російської війни проти України та свободи в усьому світі. Ми пропонуємо конкретний шлях, щоб зламати цю російську IT-опору. Впевнений, що виконаємо й це завдання – відповідні нові санкції проти Росії точно будуть. І наостанок. Сьогодні вдалося звільнити з російського полону ще 107 українців. З них шестеро – це офіцери, 101 – сержанти та рядові. Армія, ВМС, тероборона, Нацгвардія, прикордонники... Багато з них були поранені, і дуже серйозно. Усім уже надається необхідна допомога. Я щиро радий, що ще 107 родин побачили своїх рідних, і дякую всій нашій команді, яка забезпечила цей обмін: розвідці, Офісу, Службі безпеки, омбудсмену. Обов’язково повернемо додому всіх українців і українок, які перебувають у полоні в Росії чи на тимчасово окупованій території. Ми пам’ятаємо про кожного нашого героя. Слава всім, хто захищає нашу державу! Слава всім, хто воює й працює, наближаючи нашу перемогу! Щодо фронту – хлопці вперед ідуть. Щодо зерна – судна ідуть. Щодо окупантів – то вони також... за кораблями! Слава Україні!</p>
  <div class="source"><a href="https://www.president.gov.ua/news/viterpiti-rosijskij-energoteror-ce-zaraz-nashe-nacionalne-za-78933">https://www.president.gov.ua/news/viterpiti-rosijskij-energoteror-ce-zaraz-nashe-nacionalne-za-78933</a></div>
</article>


<article>
  <h2>Добре, що світ звертає увагу лише на те, що держава-терорист реально робить, а не що говорить – звернення Президента України</h2>
  <div class="badges"><span class="chip">UK</span> <span class="chip">2022-11-04</span></div>
  <p>Бажаю здоровʼя, шановні українці! Сьогодні відзначається День залізничника – професійне свято тисяч людей, які стали справжньою опорою для нашої країни. Залізниця для нас – це і транспорт, як завжди було, і забезпечення оборони, і постачання всього необхідного для суспільства, і виробництво захисних споруд. Удень я привітав працівників і працівниць «Української залізниці», вручив державні нагороди. Хочу зараз іще раз подякувати всім залізничникам за сумлінність, за те, що вони показують своєю працею, як звичайне виконання службових обовʼязків у незвичайних обставинах стає вагомою частиною руху цілого народу до перемоги у війні. Протягом цієї доби в більшості регіонів нашої держави кілька разів оголошувалася повітряна тривога. Є збиті «Шахеди», є збиті «Калібри». Зокрема, вісім «Шахедів» збито підрозділом 301-го Нікопольського зенітного ракетного полку. Два «Калібри» знищені підрозділами повітряних командувань «Південь» і «Центр». Я дякую вам, воїни, за цей результат! На півдні, як завжди, хороші здобутки у бійців 59-ї окремої мотопіхотної бригади імені Якова Гандзюка. Знищують техніку ворога, російську живу силу. На відмінно працюють і бійці 406-ї окремої артилерійської бригади – дуже влучно. Найбільш жорстокі бойові дії протягом усього цього тижня зосереджені на Донбасі – це Бахмут і Соледар. Тримаємо наші позиції. І на цих та деяких інших напрямках на Донеччині російська армія витратила вже стільки життів своїх людей і стільки боєприпасів, скільки, мабуть, не витрачала у двох Чеченських війнах разом узятих. Але реальний рівень втрат Росії приховується від російського ж суспільства. Навіть мобілізацію свою вони зараз приховали і просто брешуть людям, що нібито мобілізаційне завдання виконане. А насправді у регіонах Росії й на нашій окупованій території вони продовжують збирати людей на загибель. І ця абсолютно божевільна впертість господарів теперішньої Росії – найкращий показник, що так само брехливе й усе, що вони розповідають деяким іноземним лідерам про свою нібито готовність до переговорів. Коли хтось думає про переговори, він не шукає, як обманути всіх навколо, щоб відправити ще десятки чи сотні тисяч людей у м’ясорубку – мобілізованих чи у вигляді якихось там найманців. І дуже добре, що світ сприймає російську риторику так, як вона на те заслуговує, а саме – як брехню, і звертає увагу лише на те, що держава-терорист реально робить. Робить, а не говорить. Ми якраз готові до миру, до чесного й справедливого миру, формулу якого ми неодноразово озвучували. Нашу позицію світ знає. Це повага до Статуту ООН, повага до нашої територіальної цілісності, повага до наших людей і належна відповідальність за терор – це покарання для всіх, хто винен, і повне відшкодування Росією завданих нам збитків. Сьогодні маємо дуже вагому заяву міністрів закордонних справ «Великої сімки», і дуже ґрунтовну. Вона охоплює ключові аспекти ситуації, що склалася в нашій обороні від російської агресії. Я особливо хочу подякувати партнерам за створення координаційного механізму для допомоги нашій країні у відновленні критично важливої енергетичної інфраструктури. Сьогодні ж маємо новий пакет оборонної допомоги від наших американських друзів. Обсяг пакету – $400 млн. І зокрема це бронетехніка, яка нам дуже необхідна для просування вперед на фронті. Дякую Президенту Байдену, Конгресу США і всьому американському народу за незмінну й життєво необхідну допомогу. Окремо хочу відзначити Нідерланди, які оголосили про свій черговий пакет військової допомоги. Обсяг – 125 мільйонів євро. Це зокрема те, що забезпечить посилення наших танкових підрозділів – разом з американськими і чеськими зусиллями. Сьогодні з візитом у Києві був радник Президента США з питань національної безпеки Джейк Салліван. Він постійно працює в комунікації з керівником Офісу Андрієм Єрмаком, і ця лінія українсько-американської взаємодії дуже допомагає нам у захисті держави. Працюємо над питанням ППО і ПРО для України. Я сьогодні відзначив особисті зусилля пана Саллівана, вручивши йому одну з найпочесніших нагород нашої держави – орден Ярослава Мудрого. І було детально обговорено з паном Салліваном, як можемо ще посилити нашу взаємодію. Цими днями відбувся візит першої леді України та представників нашого уряду до Португалії – там відбувся Web Summit, одна з найпотужніших щорічних подій для світової IT-індустрії. Олена відкрила саміт своїм виступом. Закликала IT-спільноту допомагати захисту нашої держави, а це потребує дуже технологічних речей. І відчувається, що відгук буде. Загалом Україна була представлена на Web Summit найбільшою в історії командою: це представники провідних IT-компаній, фондів, більш як 70 українських стартапів. IT-галузь – це одна з основ сучасної економіки, і навіть цьогоріч – попри все – наш експорт компʼютерних послуг зростає – і суттєво у порівнянні з 21-м роком, а українські IT-компанії залучили близько $350 млн інвестицій. Це дуже серйозний результат, та зробимо все, щоб результат був іще більшим. Відбулась і зустріч першої леді з очільниками Португалії – Президентом і Прем&#x27;єр-міністром. Я дякую за підтримку й готовність більше допомагати Україні. І ще одне. 4 листопада – це день, коли був зроблений важливий крок у розбудові нашої суверенної державності. 31 рік тому саме в цей день був ухвалений Закон України «Про державний кордон». Це один із перших фундаментальних документів відновленої української незалежності. Ми памʼятаємо про кожен куточок нашої країни. Ми звільнимо всі наші міста й села, хоч би що планували окупанти для продовження свого перебування на українській землі. Україна буде вільною. І весь наш кордон буде відновлений – як на землі, так і на морі. Як на сході, так і на півдні. Слава всім, хто наближає нашу перемогу! Дякую всім, хто допомагає Україні! Слава Україні!</p>
  <div class="source"><a href="https://www.president.gov.ua/news/dobre-sho-svit-zvertaye-uvagu-lishe-na-te-sho-derzhava-teror-78961">https://www.president.gov.ua/news/dobre-sho-svit-zvertaye-uvagu-lishe-na-te-sho-derzhava-teror-78961</a></div>
</article>


<article>
  <h2>Маємо забезпечити повний захист українського неба й будемо робити все для цього – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-11-05</span></div>
  <p>Бажаю здоров’я, шановні українці! Провів сьогодні чергове засідання Ставки Верховного Головнокомандувача – доволі тривале, три години. Дуже детально проаналізували ситуацію на передовій – на всіх напрямках, на енергетичному фронті, ситуацію на кордонах. Доповідали Головнокомандувач, командувачі, керівник розвідки, Прем’єр-міністр, міністр оборони, керівник прикордонників. Знаємо, до чого готується ворог. Будемо відповідати й далі звільняти нашу землю. Також дуже детально проаналізували все, що стосується постачання силам оборони. Це техніка, боєприпаси, звʼязок, зимові речі. Окремо розглянули протидію ракетному й дроновому терору – уже є доволі значні результати в цьому, відсоток збиття став більшим, але ще є над чим працювати. Маємо забезпечити повний захист українського неба і будемо й надалі робити для цього все можливе й неможливе. Найближчими тижнями очікуємо хороших новин щодо ППО й ПРО для України. До речі, сьогодні з’явилися повідомлення з Ірану, від офіційних представників. Там вирішили визнати, що таки постачали дрони для російського терору. Але й у цьому визнанні вони збрехали. Ми щодобово збиваємо іранські дрони мінімум по десять штук, а іранський режим стверджує, що нібито дав небагато і ще до початку повномасштабного вторгнення. Тільки протягом одного вчорашнього дня було знищено 11 «Шахедів». Ми точно знаємо, що іранські інструктори вчили російських терористів користуватися дронами, а в Тегерані про це взагалі мовчать. І якщо в Ірані й надалі брехатимуть про очевидне, то це означає, що світ докладатиме ще більше зусиль, щоб розслідувати терористичну співпрацю російського та іранського режимів і те, чим Росія платить Ірану за таке спільництво. Не буде такого в сучасному світі, щоб хтось із терористів чи їхніх спільників залишився непокараним. Ситуація на передовій за добу не зазнала суттєвих змін. Найбільша жорстокість окупантів, як і раніше, сконцентрована на Донеччині. Але постійні бої тривають і на інших ділянках фронту – це понад тисячу кілометрів лінії бойових зіткнень. Хочу сьогодні особливо відзначити нацгвардійців, які захищають нашу державу на Луганщині у складі сил оборони. Зокрема, бійців 27-ї Печерської бригади Нацгвардії, які разом із підрозділами Сухопутних військ дуже ефективно «мінусують» ворожу техніку і самих окупантів. Дякую вам, хлопці! Робимо все, щоб у вас та в усіх інших наших воїнів було ще більше можливостей гнати ворога. І наступні тижні з цього погляду будуть дуже важливими – надзвичайно тісно працюємо з партнерами, щоб отримати для України більше танків, більше «броні», більше артилерії. Хочу відзначити й наших прикордонників – тих, хто продовжує укріплювати рубежі на Сумщині, Чернігівщині й Харківщині попри постійні російські обстріли та провокації. У деяких прикордонних районах нашої країни майже щоденно – мінометний вогонь терористів, постійна загроза ракетних ударів. Дякую, хлопці, за стійкість і витримку! Цього тижня вдалося забезпечити продовження роботи зернового коридору у Чорному морі. За підсумками семи днів із портів Одеси, Чорноморськ та Південний вийшли 28 суден, які перевозять понад 800 тисяч тонн агропродукції. Напрямки – Єгипет, Лівія, Марокко, Алжир, Оман, Туреччина, Китай та Ефіопія. Причому судно в Ефіопію зафрахтоване Продовольчою програмою ООН, на борту – 30 тисяч тонн пшениці. І це типовий перелік країн, які споживають більшу частину нашого аграрного експорту. Саме на прикладі експортної зернової ініціативи ми показали, що світ здатен гарантувати стабільність попри будь-які загрози, які створює Росія. Світ не піддався на російський шантаж, ключові суб’єкти діяли рішучо, і як результат – загострення продовольчої кризи вдалося уникнути. Це один із найбільш вагомих міжнародних результатів усієї осені. Коли світ об’єднаний, у терористів немає шансів. Ще один доказ сили від реального об’єднання світу – це робота нашої благодійної платформи United24. Сьогодні рівно півроку після її запуску. Майже 220 мільйонів доларів внесків від мільйонів людей з більш ніж сотні країн. Для України купуються дрони, гелікоптери, машини для розмінування, зокрема дуже ефективна Armtraс, десятки швидких, які вже працюють у прифронтових районах. До проекту приєдналися зіркові амбасадори: Андрій Шевченко, Еліна Світоліна, Олександр Усик, Демна, Лієв Шрайбер, Марк Гемілл, Imagine Dragons, Барбра Стрейзанд, Скотт Келлі і Тімоті Снайдер. Я дякую кожному з донорів і амбасадорів United24, команді проекту та всім, хто допомагає нам захищатися від російського терору! І, до речі, наступного тижня запустимо ще один фандрейзинговий напрямок – будемо акумулювати кошти для флоту морських дронів. Думаю, абсолютно кожен розуміє, що це й для чого це, і впевнений, що мільйони людей підтримають і такий напрямок у нашій обороні. Як це працює – всі вже бачили. І це тільки для захисту нашої, нашої морської акваторії, на чуже ми не претендуємо. Слава всім, хто воює й працює для України! Слава кожному нашому герою! Слава Україні!</p>
  <div class="source"><a href="https://www.president.gov.ua/news/mayemo-zabezpechiti-povnij-zahist-ukrayinskogo-neba-j-budemo-78973">https://www.president.gov.ua/news/mayemo-zabezpechiti-povnij-zahist-ukrayinskogo-neba-j-budemo-78973</a></div>
</article>


<article>
  <h2>Кожен, хто допомагає Росії подовжувати війну, має разом з нею відповідати за наслідки – звернення Президента України</h2>
  <div class="badges"><span class="chip">UK</span> <span class="chip">2022-11-06</span></div>
  <p>Бажаю здоров’я, шановні українці! Сьогодні говорив з Президенткою Єврокомісії Урсулою фон дер Ляєн. Це була дуже продуктивна наша з нею розмова. Робоча розмова.Маємо підтвердження від пані Президентки щодо макрофінансової підтримки для України – до кінця цього року і в наступному році. Обсяг і деталі цієї програми будуть представлені нашими європейськими друзями вже на тижні, що починається. Говорили також про допомогу у відновленні нашої енергетики, енергетичної інфраструктури. Я дякую й за повну підтримку наших зусиль для збереження експортної зернової ініціативи. Звичайно, обговорили сьогодні з пані Урсулою фон дер Ляєн посилення тиску на іранський режим. Його співучасть у російському терорі має бути покарана. І це питання ми винесемо не тільки на рівень наших традиційних партнерів. Увесь світ знатиме, що іранський режим допомагає Росії подовжувати цю війну, а отже, й подовжити дію тих загроз для світу, які спровоковані саме російською війною. Якби не іранське постачання зброї агресору, ми зараз були б уже ближче до миру. А це означає ближче до повного вирішення продовольчої кризи. Ближче до вирішення кризи вартості життя. Ближче до стабілізації на енергоринку. Ближче до надійного убезпечення від радіаційного шантажу, який Росія не полишає. Тому абсолютно кожен, хто допомагає Росії подовжувати цю війну, повинен разом з нею відповідати й за наслідки цієї війни. Цієї доби окупанти знову застосовували іранські ударні дрони. Є збиття. Але, на жаль, є й влучання. Ми розуміємо також, що держава-терорист концентрує сили й засоби для можливого повторення масованих ударів по нашій інфраструктурі. Передусім енергетичній. Зокрема й для цього Росії знадобилися іранські ракети. Ми готуємося відповідати. Але також, будь ласка, зауважте: дедалі частіше є повідомлення, що в Чорне море на бойове чергування не вийшов жоден носій «Калібрів». Це дуже вагомий результат, який забезпечили наші захисники. Що менше російського Чорноморського флоту, то безпечніше в Чорному морі. І обов’язково буде такий день, коли ми зможемо прозвітувати, що забезпечили Україні повний захист від російської загрози як на морі, так і в небі. Я впевнений в цьому. Тривають дуже жорсткі російські атаки на Донеччині. Ворог зазнає там серйозних втрат, але попри все, попри будь-які втрати продовжує гнати своїх мобілізованих і найманців на загибель. Я дякую всім нашим воїнам, які витримують цей страшний тиск, які зберігають стійкість і героїчно захищають наші позиції. А особливо я хочу відзначити сьогодні бійців 79-ї окремої десантно-штурмової бригади за хоробрість, за героїзм при обороні на Авдіївському напрямку. Також дякую кожному й кожній, хто залучений до ліквідації наслідків російських терористичних ударів по Харкову, по Запоріжжю, по містах і громадах Дніпропетровщини, по Миколаєву. Обов’язково виженемо окупантів, обов’язково гарантуємо безпеку всім нашим містам, всім нашим громадам. Станом на цей вечір у Києві та шести областях тривають стабілізаційні відключення електрики. Без світла понад 4,5 млн споживачів. Найбільше зараз – у Києві та Київській області. Дійсно складно. На тижні в мене було кілька спеціальних нарад з урядовцями, представниками енергетичних компаній і вертикалі обласних адміністрацій щодо вірогідних варіантів ситуації в енергетиці. Детально розглядаємо кожен сценарій і готуємо відповідні дії. Хоч би чого хотіли терористи, хоч би чого домагалися, ми маємо пройти цю зиму й бути навесні ще сильнішими, ніж зараз. Бути ще більше готовими до звільнення всієї нашої території, ніж зараз. Щомісяця маємо ставити складні цілі і, проходячи через них, ставати ще міцнішими. Слава всім, хто воює й працює заради нашої перемоги! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/kozhen-hto-dopomagaye-rosiyi-podovzhuvati-vijnu-maye-razom-z-78977">https://www.president.gov.ua/news/kozhen-hto-dopomagaye-rosiyi-podovzhuvati-vijnu-maye-razom-z-78977</a></div>
</article>


<article>
  <h2>Ескалація російського ракетного й дронового терору призвела лише до того, що світ відповідає новою допомогою Україні – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-11-07</span></div>
  <p>Бажаю здоров&#x27;я, шановні українці! Щойно говорив з Біньяміном Нетаньягу – лідером блоку, який переміг на виборах в Ізраїлі. Привітав його з перемогою. Обговорили основні аспекти відносин між нашими державами. Думаю, для всіх зрозуміло, на чому наголошує Україна та які безпекові наголоси робить Ізраїль. Вірю, що можемо значно посилити наші держави, тим паче що загрози для нас – споріднені. Сьогодні окупанти завдали ударів по більш як 50 населених пунктах нашої країни. Донбас, Запоріжжя, Херсонщина, Миколаївщина, Харківщина, Дніпропетровська область... Ракети, авіація, системи залпового вогню. Всюди відповідаємо. Маємо й потрібні результати – збито черговий російський літак. Отримали й нові системи, які суттєво зміцнюють нашу протиповітряну оборону. Захист українського неба, звісно, не стовідсотковий, але поступово ми рухаємося до нашої мети. Станом на сьогодні можна сказати, що нещодавня ескалація російського ракетного й дронового терору призвела лише до того, що світ відповідає – відповідає новою допомогою Україні. Ми зробимо все, щоб до цієї допомоги приєдналось якнайбільше країн. Загалом на фронті наші сили перебувають у стані активної оборони – на деяких ділянках сходу й півдня потроху відтісняємо ворога. Поступово рухаємось вперед. Донеччина залишається епіцентром найбільшого божевілля окупантів – вони гинуть сотнями щоденно. Земля перед українськими позиціями буквально завалена тілами окупантів... И некоторые из российских военных всё же задумались о происходящем. Они «пожаловались» губернатору своего региона – Приморского края – на колоссальные потери. А губернатор этот, товарищ Кожемяко, в ответ предсказуемо соврал: говорит, что потери «далеко не такие». Вот не такие... А какие? От Владивостока до Павловки Донецкой области больше 9 тысяч километров. Но он уверен, что потери «не такие». Губернатору, наверное, оттуда лучше видно, как и сколько отправляют на убой военных из его региона. Или ему просто приказали врать. Из Москвы приказали. Вот так тысячи километров преодолевает приказ врать о российских потерях. И даже тела большинства из этих убитых обратно в какой-нибудь Владивосток не привезут. Но я уверен, что губернатор Кожемяко выйдет и объяснит, почему не все доехали, не все вернулись из тех «не таких». Спастись от этого можно не жалобами каким-то там тряпкам, а своим мнением. И не в телеграме, а публичным. Не жалобами, а жёстким протестом. Не где-то там под одеялом, а на улицах. И против тех, кто в Москве. Ну или сдачей в украинский плен. Так тоже можно выжить. Сьогодні було оголошено про рішення щодо деяких українських підприємств. Це рішення продиктоване військовою необхідністю і було погоджене на Ставці Верховного Головнокомандувача. П’ять стратегічних підприємств примусово відчужуються для потреб воєнного часу – «Мотор Січ», «КрАЗ», «Укрнафта», «Укртатнафта» і Запорізький трансформаторний. Деякі з них майже не працювали. Тепер працюватимуть усі. На оборону. Це ремонт і виробництво техніки, забезпечення сил оборони, робота на відновлення нашої інфраструктури. Комплексне завдання, яке можна виконати лише через систему військово-державного управління. Я не виключаю також інших подібних рішень. Зробив сьогодні важливе міжнародне звернення. Кліматичний саміт у Єгипті. Дуже вагома подія, дуже представницьке зібрання. Десятки лідерів держав і керівників урядів. Головне для нас – інформувати світ про російську агресію, що триває, про той дестабілізаційний вплив, який Росія здійснює на увесь світ. Коли світ зосереджений на протидії війні, енергетичній і продовольчій кризам, руйнації звичних міжнародних відносин, кліматичний порядок денний очевидно страждає. А руйнацію клімату неможливо якось поставити на паузу... Тому кожен, хто серйозно розглядає кліматичний порядок денний, так само серйозно повинен розглядати й необхідність негайно зупинити російську агресію, відновити нашу територіальну цілісність і примусити Росію до справжніх переговорів про мир. До таких переговорів, які ми неодноразово пропонували і на які завжди отримували божевільні російські відповіді новими терактами, обстрілами чи шантажем. Іще раз: відновлення територіальної цілісності, повага до Статуту ООН, відшкодування всіх збитків, завданих війною, покарання кожного воєнного злочинця і гарантії, що це не повториться. Це абсолютно зрозумілі умови. Підписав сьогодні указ про нагородження наших героїв. 396 українських військовослужбовців відзначені державними нагородами. Дякую кожному й кожній, хто воює за Україну! Дякую всім, хто працює заради нашої перемоги! Дякую всім нашим партнерам, які допомагають нам захищати свободу! Слава Україні!</p>
  <div class="source"><a href="https://www.president.gov.ua/news/eskalaciya-rosijskogo-raketnogo-j-dronovogo-teroru-prizvela-78997">https://www.president.gov.ua/news/eskalaciya-rosijskogo-raketnogo-j-dronovogo-teroru-prizvela-78997</a></div>
</article>


<article>
  <h2>Медаль Cвободи – для всіх, хто воює й працює, щоб захистити Україну, усіх, хто підтримує нас – промова Президента на 34-й церемонії вручення нагороди Національного конституційного центру</h2>
  <div class="badges"><span class="chip">UK</span> <span class="chip">2022-11-08</span></div>
  <p>Дорогі друзі! Це велика честь – бути відзначеним медаллю Свободи, яку під час свого візиту до Києва передали мені пани сенатори Кріс Кунс і Роб Портман. Ця нагорода справді відображає, як і за що бореться український народ. Свобода – це головне слово для нас. Те, що об’єднує всіх українців. Як і будь-яке демократичне суспільство, українці мають різні погляди на життя, на політику. Часто в попередні роки ми відчували роз’єднаність і сперечалися, чи зможемо ми взагалі колись об’єднатися. Але, коли Росія поставила собі за мету знищити нашу свободу й стерти з лиця землі Україну, ми миттєво об’єднались і зберігаємо єдність. Відкладено вбік усі суперечності. Немає місця політичним конфліктам. Бо коли виникає смертельна загроза свободі, все інше – очевидно другорядне. Мільйони людей воюють і працюють, щоб захистити Україну. Це дуже різні люди. Одразу ж після російського вторгнення всі вони однаково вирішили для себе: ми тут і ми не здамо своєї свободи. І я вважаю, що ця медаль Свободи – для всіх чоловіків і жінок України, які після 24 лютого показали найбільшій автократії світу, що на неї в Україні чекає неминуча поразка. Це наші солдати й офіцери. Це масовий рух наших волонтерів – тих, хто забезпечує оборонців усім необхідним. Це фермери, які зупиняли російську бронетехніку на дорогах до своїх громад і допомагали військовим. Це айтівці, які будують захист проти російських кібератак. Це бізнес, який працює попри постійний російський терор і зберігає робочі місця. Це лікарі, які допомагають всюди й завжди. Це шкільні вчителі і викладачі університетів, які можуть вести заняття навіть у бомбосховищах та дистанційно з окопів на передовій, але не здаються і навчають дітей, вчать їх вірити в себе, у свободу і в Україну. Менш ніж за дев’ять місяців уже понад 30 тисяч українців були відзначені державними нагородами за свій внесок у наш національний захист. Передусім це наші героїчні воїни. Це рятувальники, які ліквідують наслідки російських обстрілів. Це енергетики, які повертають людям електрику після ударів російських ракет та іранських дронів по електростанціях – Росія хоче залишити мільйони наших людей узимку без енергії. Це працівники транспорту, які забезпечують нашу оборону, економіку й життя суспільства. Це люди різних професій і занять, які однаково протистоять вторгненню. Але все ж ця медаль, ця відзнака не тільки для нашого народу. Одразу ж після російського вторгнення Україна почула дуже важливе від світу: почула, що демократії тут. І ми бачимо, на що здатні демократії, коли діють у єдності. По тій допомозі, яку США і вільний світ надають Україні, і по тих санкціях, які запроваджені проти Росії, кожен потенційний агресор у світі бачить, що війну проти свободи краще взагалі не починати. Цим фактично був зроблений чи не найбільший внесок у захист глобального миру за час нашого життя. Разом із партнерами ми розробляємо нову архітектуру безпеки – це гарантії безпеки для України та Європи, які не тільки повернуть силу принципам Статуту ООН для нашої країни, а й стануть зразком для народів у інших частинах світу – зразком, щоб уникнути нових жорстоких війн. Тому я вважаю, що ця медаль Свободи також для всіх друзів свободи у США та інших країнах. Для всіх тих, хто допомагає нам відновити нашу територіальну цілісність, а отже, настання миру. Ця медаль Свободи для тих, хто підтримує нас зброєю, системами ППО, фінансами й дипломатією. Хто допомагає відбудові після російських ударів. Хто просуває санкції проти Росії та її спільників – таких, як іранський режим. Коли після початку російського вторгнення я сказав: «Президент тут», коли одночасно мільйони українців вирішили: ми тут, коли світ нас підтримав, сказавши: демократії тут, тоді прозвучало і звучить досі: свобода тут, людська гідність тут, право тут. І одного дня прозвучить: мир тут. Я закликаю вас зберігати незмінну єдність – таку, як зараз, – до того самого дня, коли ми всі почуємо ці важливі слова, про які мріємо… Коли почуємо, що миру нарешті досягнуто. Демократії не мають зупинятись на шляху до перемоги. Я дякую вам за увагу! Дякую за підтримку Президенту Байдену, обом партіям Конгресу й кожному американцю! Знайте, що ви підтримуєте не просто державу чи лідера, а мільйони людей, які так само, як і ви, цінують свободу. Я вирішив спрямувати грошову премію, яка супроводжує медаль Свободи, на допомогу українським ветеранам, а саме – на відбудову й оновлення реабілітаційного центру для ветеранів у місті Бородянці Київської області України. Хай усе наближає нашу перемогу! Слава Україні!</p>
  <div class="source"><a href="https://www.president.gov.ua/news/medal-cvobodi-dlya-vsih-hto-voyuye-j-pracyuye-shob-zahistiti-79001">https://www.president.gov.ua/news/medal-cvobodi-dlya-vsih-hto-voyuye-j-pracyuye-shob-zahistiti-79001</a></div>
</article>


<article>
  <h2>Не може бути ефективної кліматичної політики без миру на Землі – звернення Президента України до учасників 27-ї Конференції ООН зі зміни клімату в Шарм-еш-Шейху</h2>
  <div class="badges"><span class="chip">UK</span> <span class="chip">2022-11-08</span></div>
  <p>Шановні колеги! Шановний пане Президенте Абдель Фаттах Ель-Сісі! Пані та панове! На цій Конференції, як і на всіх інших самітах та зустрічах, що присвячені проблемі катастрофічних кліматичних змін, немає дефіциту слів. Немає дефіциту влучних визначень та дефіциту рецептів того, що світ повинен зробити. Я прослухав сьогодні деякі виступи й погоджуюся з багатьма оцінками. Світ – на межі. І за цією межею – руйнівні зміни, які назавжди змінять звичне життя на всіх континентах. Колеги добре описали, що це означає. Ніхто не зможе залишитися осторонь. І що бідніша людина, що бідніша родина, що бідніша країна, то боліснішими будуть для них наслідки кліматичних змін. Проте це стосується й усіх заможних націй. Від руйнації клімату неможливо відкупитися. Але чому щороку ми про це говоримо й говоримо? Чому замість звітів про те, що зроблено, щороку звучать однакові прогнози й заклики? Я скажу чесно: досі багато тих, хто не сприймає кліматичний порядок денний серйозно. І не тільки в політиці, а й у великому бізнесі. Досі багато тих, для кого кліматичні зміни – це лише риторика, чи маркетинг, чи політичний ритуал – що завгодно, але не справжні дії. Саме вони гальмують виконання кліматичних цілей. Вони за дверима своїх кабінетів висміюють тих, хто бореться за порятунок життя на планеті, хоча на публіці вони нібито всіляко підтримують роботу заради природи. Вони починають загарбницькі війни тоді, коли планета не може собі дозволити жодного пострілу, бо потребує глобальних спільних дій. Усі ви знаєте про війну, яку Росія розпочала у Європі, намагаючись знищити незалежність моєї країни. Але що означає ця війна? Ця російська війна принесла енергетичну кризу, через яку десятки країн змушені повертати до роботи вугільну генерацію, щоб хоч трохи знизити ціни на енергію для своїх людей – знизити ціни, які шокуюче зростають через свідомі російські дії. Російська війна принесла світу гостру продовольчу кризу, яка найбільше позначилася на тих країнах, що страждають від наявних проявів руйнації клімату – катастрофічної посухи, масштабних повеней. Російська війна менш ніж за півроку знищила в Україні 2 мільйони гектарів лісу! Далеко не в кожній країні світу взагалі є така площа лісів, яка була спалена в Україні російськими обстрілами. Ми змушені щоденно з’ясовувати, яка ситуація на Запорізькій атомній станції, найбільшій у Європі. Чи немає там викиду радіації? Російська армія перетворила цю атомну станцію на військовий полігон і постійно грається з підключенням станції та атомних реакторів до енергомережі. Це безпосередній ризик радіаційної катастрофи. Кого хвилюватиме, наприклад, кількість парникових газів у атмосфері, якщо частину Європи або Близький Схід, а, можливо, Північну Африку, не дай боже, накриє радіаційна хмара внаслідок аварії на Запорізькій АЕС? Ще минулого року взагалі не могло бути такого питання, а цьогоріч Росія поставила десятки таких питань перед світом. Пані та панове! Світ потребує чесності. Ми повинні сказати тим, хто не сприймає кліматичний порядок денний серйозно, що вони роблять катастрофічну помилку. Ми повинні жорстко зупинити тих, хто своєю божевільною й незаконною війною руйнує можливість світу у єдності працювати заради спільної мети. Не може бути ефективної кліматичної політики без миру на Землі. Бо нації думають насправді лише про те, як захистити себе тут і зараз від загроз, що створені, зокрема, російською агресією. Росія повинна заткнути свої гармати й сховати свої ракети, щоб світ міг нарешті почути, що ми всі разом справді можемо зробити для порятунку від кліматичної катастрофи. Ми всі: Європа, Африка, Азія, Америка, Австралія. Я пропоную вам усім підтримати нашу ініціативу, що представлена тут, на Конференції, а саме: створення глобальної платформи для оцінки збитків, завданих клімату та навколишньому середовищу унаслідок військових дій. Ми всі думаємо, як згенерувати сотні мільярдів доларів, щоб допомогти країнам, що розвиваються, захиститися від кліматичних змін. Як можна в цих умовах завдавати додаткових шалених збитків природі будь-якими загарбницькими воєнними амбіціями? Такі амбіції заслуговують на покарання. Пан Президент Єгипту у своєму виступі сказав важливу річ: ми повинні відповісти на очікування людей по всьому світу, людей, які страждають більше, ніж будь-коли. Я абсолютно підтримую цю мету. Ми повинні зробити так, щоб катастрофи й страждання не множилися через те, що світ не встигає реагувати на кліматичні виклики. Але, щоб зробити це, ми потребуємо спільних результативних дій. А щоб вони були, нам потрібен мир. І я дякую всім, хто працює заради миру! Дякую всім, хто серйозно сприймає необхідність захищати життя на землі для всіх людей: усіх націй, усіх класів, усіх культур. Дякую за увагу! Слава Україні!</p>
  <div class="source"><a href="https://www.president.gov.ua/news/ne-mozhe-buti-efektivnoyi-klimatichnoyi-politiki-bez-miru-na-78993">https://www.president.gov.ua/news/ne-mozhe-buti-efektivnoyi-klimatichnoyi-politiki-bez-miru-na-78993</a></div>
</article>


<article>
  <h2>Робимо все, щоб російський план перетворити зиму на зброю зазнав провалу – звернення Президента України</h2>
  <div class="badges"><span class="chip">UK</span> <span class="chip">2022-11-08</span></div>
  <p>Бажаю здоров’я, шановні українці! Триває важливий для нас підготовчий тиждень напередодні дипломатичних активностей другої половини листопада. Це вагомі саміти: «двадцятка», АСЕАН, Парламентська асамблея НАТО і деякі інші. Позиція України має бути й буде почута в усіх частинах світу. Також працюємо для продовження й розширення нашої експортної зернової ініціативи. Додамо ще постійний гуманітарний компонент до зернового експорту. Разом з передовими і найбільш сумлінними державами будемо збільшувати допомогу тим країнам і народам, які особливо потерпають від продовольчої кризи. І вже відбулися перші наради, маємо перші міжнародні домовленості. Фактично разом з партнерами починаємо таку співпрацю, яка може стати основою для гарантування продовольчої безпеки на новому рівні. Давно говориться, що потрібна глобальна координація для порятунку найбільш бідних країн світу від голоду. І саме такий механізм координації зараз і опрацьовуємо. Сподіваюся, вдасться його реалізувати. Зустрівся сьогодні з постійною представницею США при ООН Ліндою Томас-Грінфілд, і значна частина наших переговорів була присвячена саме гуманітарним темам. Бо що змістовнішою буде наша співпраця з партнерами для подолання різних гуманітарних проблем, то менше міжнародних суперечностей і криз буде використано Росією для шантажу міжнародної спільноти. Окремо обговорили з пані Томас-Грінфілд наші кроки в межах Генеральної Асамблеї ООН і проекти резолюцій, які пропонуються Україною. Дуже важливо – говорили про те, як все ж таки забезпечити доступ представників ООН і Червоного Хреста до українців і українок, яких утримують у російському полоні. Кожен день і кожну міжнародну можливість використовуємо для того, щоб наблизити звільнення всіх наших людей із полону. Памʼятаємо про кожного, про кожну, кого утримують окупанти. В інформаційному просторі поки певне зменшення кількості новин із фронту. Повідомлень менше, ніж, наприклад, на початку осені. Але це не означає, що інтенсивність боїв стала меншою. Ситуація складна по всьому фронту. На окремих ділянках тривають, як і раніше, жорстокі позиційні бої, і особливо важко – теж як і раніше – на Донеччині. Активність окупантів там зберігається на надвисокому рівні – десятки атак щодобово. Вони зазнають надзвичайно масштабних втрат, але наказ у них не змінився – так само вийти на адмінмежу Донеччини. Не здаємо там жодного сантиметра нашої землі. І я дякую всім нашим героям, які тримають позиції на Донбасі. Херсонщина. Чітко розуміємо, що в планах у ворога, тож діємо відповідно. Акуратно, продумано і в інтересах звільнення всієї нашої території. Укріплюємо наші позиції, ламаємо російську логістику, послідовно знищуємо потенціал окупантів утримувати в окупації південь нашої країни. Схід. Крок за кроком рухаємося до повернення українського прапора в усі наші міста й громади. Активно зміцнюємо і кордон. Одночасно з цим триває робота з відновлення нормального життя у звільнених районах. Тільки за минулу добу і тільки, наприклад, у двох районах Харківщини повернули газ і електрику понад тисячі домогосподарств. Тривають ремонтні роботи і на всіх тих обʼєктах енергетики, які постраждали від нещодавніх російських ударів. Станом на цей вечір близько 4 млн українців у 14 областях та місті Києві відключені від електропостачання. Але більшість – саме за стабілізаційними графіками, а не аварійно. Я дякую всім нашим енергетикам, комунальникам, обласним адміністраціям, місцевому самоврядуванню – усім, хто повертає нашим людям передбачуваність життя навіть у таких умовах. Сьогодні уряд України ухвалив важливе рішення, яке допоможе пройти зимовий період. Імпорт товарів, які необхідні під час опалювального сезону, буде звільнений від сплати ПДВ і ввізного мита. Це має спростити й здешевити постачання в Україну генераторів, акумуляторів, трансформаторів та іншої подібної техніки для енерго- й теплозабезпечення. Важливо й те, що накопичуються достатні обсяги газу та вугілля, щоб забезпечувати українців. Ми чітко розуміємо: перетворити зиму на зброю – це план держави-терориста проти нашої держави, як і проти всієї Європи. Але робимо все, щоб і цей російський план зазнав провалу, як різні попередні. І ще одне. На Алеї сміливості в Києві ми відкрили табличку, що з’явилася там першою. Це табличка, присвячена Шону Пенну. Він був в Україні 24 лютого і з того самого дня робить усе, щоб допомагати нам збирати міжнародну підтримку. Алея сміливості – це не просто знак нашої вдячності лідерам – політичним, громадським і культурним, які захищають свободу разом з українцями, а й нагадування всім майбутнім поколінням нашого народу, які різні люди, сили й галузі обʼєдналися заради нашої перемоги. На Алеї сміливості будуть представлені всі лідери, які підтримали Україну особисто, прибувши на нашу землю у вирішальний час повномасштабної війни. Коли такий лідер прибуває в Україну зараз, ми відкриваємо його іменну табличку. Загалом на Алеї сміливості будуть представлені десятки імен. На сьогодні, крім Шона Пенна, вже відзначені: Президентка Єврокомісії Урсула фон дер Ляєн, Президент Польщі Анджей Дуда, Президент Латвії Егілс Левітс, Прем’єр-міністр Великої Британії Борис Джонсон, Премʼєр-міністр Чехії Петр Фіала, Прем’єр-міністр Словенії Янез Янша, Прем’єр-міністр Польщі Матеуш Моравецький, віце-прем’єр-міністр Польщі Ярослав Качинський. Я дякую всім, хто допомагає Україні! Слава кожному й кожній, хто воює за нашу державу! Слава нашому міцному народу! Слава Україні!</p>
  <div class="source"><a href="https://www.president.gov.ua/news/robimo-vse-shob-rosijskij-plan-peretvoriti-zimu-na-zbroyu-za-79041">https://www.president.gov.ua/news/robimo-vse-shob-rosijskij-plan-peretvoriti-zimu-na-zbroyu-za-79041</a></div>
</article>


<article>
  <h2>Ворог не робить нам подарунків та «жестів доброї волі», ми все це виборюємо – звернення Президента України</h2>
  <div class="badges"><span class="chip">UK</span> <span class="chip">2022-11-09</span></div>
  <p>Бажаю здоровʼя, шановні українці! Сьогодні день почався дуже рано із засідання Ставки Верховного Головнокомандувача. Детально розібрали ситуацію на передовій. Південь, схід... Дуже уважно – Донбас. Зараз на Донеччині найбільше протистояння, дуже важливе, там багато вирішується. Будь-які втрати там – це втрати й далі в країні. Тому стоїмо. Стоїмо міцно. Нічого не здаємо. Я дякую кожному нашому герою, який стримує ці страшні атаки окупантів. Постійні атаки. Південь. Потроху рухаємося, укріплюємо позиції крок за кроком. В інформаційному просторі сьогодні дуже багато радощів, і зрозуміло чому. Але емоції наші мають бути стриманими – завжди під час війни. Годувати ворога всіма деталями наших операцій точно не буду чи то на півдні, чи то на сході, чи то будь-де ще. Коли буде наш результат, кожен це побачить. Обовʼязково. Може, це звучить не так, як хтось зараз очікує. Може, не так, як у новинах. Але потрібно розуміти: ніхто нізвідки просто так не йде, якщо не відчуває сили. Ворог не робить нам подарунків, не робить «жестів доброї волі». Ми все це виборюємо. А коли виборюєш, треба розуміти, що кожен крок – це завжди спротив ворога, це завжди втрата життів наших героїв. Тому ми рухаємося дуже акуратно, без емоцій, без зайвого ризику. В інтересах звільнення всієї нашої землі і щоб втрати були якнайменші. Саме так ми забезпечимо звільнення Херсона, Каховки, Донецька, інших наших міст. Але це буде результатом саме наших зусиль, наших оборонних операцій. Тих, які зараз тривають, тих, які ще плануємо. І я хочу зараз іще раз і окремо попередити кожного у Москві, хто ухвалює відповідні рішення: будь-яка ваша спроба підірвати Каховську ГЕС і затопити нашу територію та зневоднити Запорізьку атомну станцію означатиме оголошення вами війни всьому світу. Подумайте, що з вами тоді буде. Також обговорили на Ставці постачання й виробництво зброї – нашої зброї, – ремонт техніки, посилення нашої протиповітряної й протиракетної оборони, яке триває, відновлення критичної інфраструктури, передусім енергетики, після російських терористичних ударів. Станом на цей вечір стабілізаційні обмеження постачання електрики є в 15 областях і місті Києві. Аварійних відключень немає. Всюди, де електрика відключена, це має відбуватися згідно з опублікованими графіками. Будь ласка, якщо відключення вашого будинку чи вулиці відбувається сьогодні не за графіком, повідомляйте місцевій владі і представникам енергокомпанії, яка вас обслуговує. Вони повинні виправити ситуацію і дотримуватися графіка. Говорив сьогодні з Премʼєр-міністром Нідерландів Марком Рютте. Якраз про відновлення нашої енергетики, захист українського неба. Дякую за готовність допомагати! Окремо обговорили експортну зернову ініціативу, фундаментальну необхідність подовжити й розширити наш зерновий експорт. Домовилися ще тісніше співпрацювати для підтримки українських ініціатив в ООН. Завтра буде дуже активний переговорний день – заплановано багато контактів. Саме цими днями завершуємо нашу підготовку до можливої участі України в саміті «Великої двадцятки» наступного тижня. Українська позиція сформована. Як і завжди, наша позиція відповідатиме інтересам глобальної безпеки. Увечері підписав черговий указ про нагородження наших воїнів. 106 військовослужбовців Збройних Сил України відзначені державними нагородами. І ще одне – дуже важливе. Сьогодні відзначаються День української писемності та мови і Всеукраїнський день працівників культури та майстрів народного мистецтва. Відбувся й диктант національної єдності. Я дякую всім, хто приєднався до написання диктанту, це важлива щорічна традиція. І знаєте... Хочу привітати сьогодні не лише тих, хто навчає мови та літератури, працює у сфері культури та зберігає народне мистецтво. Я хочу привітати всіх наших людей. Україна вистояла. Україна захищає себе. І обов’язково захистить. Це вже не питання – чи бути Україні та всьому українському. Україна є. Україна буде. А наші воріженьки згинуть – згинуть, як роса на сонці. Чи як російські переправи під ударами «Хаймарсів». Слава Україні!</p>
  <div class="source"><a href="https://www.president.gov.ua/news/vorog-ne-robit-nam-podarunkiv-ta-zhestiv-dobroyi-voli-mi-vse-79061">https://www.president.gov.ua/news/vorog-ne-robit-nam-podarunkiv-ta-zhestiv-dobroyi-voli-mi-vse-79061</a></div>
</article>


<article>
  <h2>Уже десятки українських прапорів повернулися на своє законне місце в межах оборонної операції – звернення Президента України</h2>
  <div class="badges"><span class="chip">UK</span> <span class="chip">2022-11-10</span></div>
  <p>Бажаю здоровʼя, шановні українці! Сьогодні маємо хороші новини з півдня. Кількість українських прапорів, які повертаються на своє законне місце в межах оборонної операції, що триває, – вже десятки. 41 населений пункт звільнено. Я дякую всім нашим героям, які забезпечують це просування. Збройні Сили, розвідка, спеціальні служби... Всім. А особливо відзначу бійців 28-ї окремої механізованої бригади, 46-ї десантно-штурмової бригади, 60-ї окремої піхотної бригади і 128-ї окремої гірсько-штурмової бригади. Тих, хто реалізовує наступальні дії. Дякую вам, хлопці! Зараз ми всі щасливі бачити, як українці, що залишалися в окупованих селах і містах, зустрічають наших воїнів. Багато хто зараз майже щогодинно звіряє, куди ж дійшли наші підрозділи і де ще піднято наш Державний прапор. Але, радіючи, всі ми маємо памʼятати і зараз, і завжди, що означає цей рух, що кожен крок наших сил оборони – це життя наших воїнів. Життя, які віддаються за свободу для українців. Усе, що відбувається зараз, досягнуто місяцями жорстокої боротьби. Досягнуто і хоробрістю, і болем, і втратами. Це не ворог іде. Це українці великою ціною женуть окупантів. Як і на сході нашої країни, на Харківщині. Як іще раніше на півночі – Київщина, Сумщина, Чернігівщина. Зараз – Миколаївщина, Херсонщина. Маємо пройти весь шлях – на полі бою та в дипломатії, – щоб на всій нашій землі, по всьому нашому міжнародно визнаному кордону були наші прапори, українські прапори, і більше ніколи – жодних ворожих триколорів. Це буде. Фактично одразу за нашими воїнами у звільнені райони йдуть ті, хто відновлює всі умови для нормального життя. Перше й базове – це розмінування. Окупанти залишають по собі тисячі мін і боєприпасів, що не розірвалися. Я часто чув оцінки, що очищення України від російських мін вимагатиме десятиліть часу. Ми не можемо стільки чекати. Ми повинні за роки зробити те, що десь іще у світі могло відбуватися десятиліттями після боїв. Передусім розміновуються будинки, соціальні об’єкти, комунікації, дороги – увесь простір життя людей. Але окупанти мінують усе: лінії електропередачі, будівлі підприємств, поля, ліси. На піку мінного забруднення в Україні ми мали 300 тис. кв. км небезпечної для життя території. Сьогодні завдяки справжньому героїзму українських саперів і піротехніків, наших рятувальників і всіх, хто їм допомагає, площу забрудненої мінами та боєприпасами землі вдалося скоротити. Тепер залишилося для розмінування близько 170 тис. кв. км. Зокрема це й у найскладніших місцях – там, де бойові дії ще тривають, там, де ворог ще додасть мінувань перед своїм відходом, як це зараз у Херсоні... Плюс ліси, плюс величезна площа полів. Я вдячний нашим партнерам, які вже реалізують проекти допомоги в розмінуванні. Це США, Канада і Велика Британія, а також Данія, Норвегія, Естонія, Австрія, Польща, Японія, Швейцарія, Швеція, Словаччина, структури ООН. Свій особистий внесок може зробити й будь-яка людина на землі – усі, хто підтримує Україну, – через нашу благодійну платформу United24. Зокрема завдяки такій допомозі вже придбали першу найбільш ефективну машину для розмінування – Armtraс 400, яка зараз працює на Харківщині. Вона за годину проходить 1,5 га, повністю гарантуючи знешкодження мін. І передусім очищує територію вздовж ліній електропередачі, щоб могли працювати енергетики та відновлювати постачання. Будемо додавати ще таку й іншу подібну техніку і пришвидшувати розмінування всюди – всюди, куди ми повертаємо наш прапор, наше нормальне українське життя. У звільнені райони одразу за воїнами йдуть і сили Національної поліції. Сьогодні поліція зайшла в Калинівське, Бобровий Кут, Євгенівку, Коцюбинське та Снігурівку. Там розпочалися стабілізаційні заходи. Провів сьогодні дві важливі телефонні розмови. З Премʼєр-міністром Британії обговорили подальшу оборонну підтримку нашої держави, обмінялися оцінками операцій, що тривають на передовій. Готуємося до важливих міжнародних подій наступного тижня, зокрема до саміту «двадцятки», координуємо позиції з партнерами. З Премʼєр-міністром Канади також обговорили G20, наші ініціативи в ООН – маємо важливі проекти резолюцій, які пропонуємо підтримати Генеральній Асамблеї. Окремо пройшлися по тих лініях оборонної та безпекової взаємодії, які вже є з Канадою. Плануємо розширювати співпрацю. Завтра у графіку ще є важливі переговори. Хочу сьогодні також подякувати Нідерландам за черговий крок на посилення нашої оборони. 100 млн євро спрямовуються у фонд підтримки нашого захисту. Ці кошти, а також кошти від інших партнерів будуть використані для закупівлі техніки безпосередньо у виробників і працюватимуть на перспективу. На те, щоб Україна ставала тільки міцнішою. І ще одне. Сьогодні маємо оголошення нового пакету військової допомоги від Сполучених Штатів Америки. Важливі засоби протиповітряної оборони. Якраз те, що треба, те, що ми просили. Слава всім, хто воює й працює заради нашої держави і наших людей! Дякую всім, хто допомагає! Вічна слава всім, хто віддає життя за Україну і хто своє життя віддав. Слава Україні!</p>
  <div class="source"><a href="https://www.president.gov.ua/news/uzhe-desyatki-ukrayinskih-praporiv-povernulisya-na-svoye-zak-79077">https://www.president.gov.ua/news/uzhe-desyatki-ukrayinskih-praporiv-povernulisya-na-svoye-zak-79077</a></div>
</article>


<article>
  <h2>Привітання Володимира Зеленського ветеранам США</h2>
  <div class="badges"><span class="chip">UK</span> <span class="chip">2022-11-11</span></div>
  <p>Ветерани США! Від імені всіх українців вітаю вас із Днем ветеранів і дякую за службу! Протягом майже 250 років чоловіки та жінки зі Збройних сил Сполучених Штатів перемагали тиранію, часто незважаючи на великі перешкоди. Ваш приклад сьогодні надихає українців боротися з російською тиранією. Особлива подяка багатьом американським ветеранам, які зголосилися боротися разом з Україною, та американському народу за неймовірну підтримку України. Із вашою допомогою ми приголомшили світ і відкидаємо російські війська. Перемога буде за нами. Боже, благослови Америку, і Слава Україні!</p>
  <div class="source"><a href="https://www.president.gov.ua/news/privitannya-volodimira-zelenskogo-veteranam-ssha-79093">https://www.president.gov.ua/news/privitannya-volodimira-zelenskogo-veteranam-ssha-79093</a></div>
</article>


<article>
  <h2>Сьогодні історичний день, ми повертаємо Херсон – звернення Президента України</h2>
  <div class="badges"><span class="chip">UK</span> <span class="chip">2022-11-11</span></div>
  <p>Українці! Українки! Міцний народе нашої незламної, прекрасної, єдиної країни! Сьогодні історичний день. Ми повертаємо південь нашої країни, повертаємо Херсон. Станом на зараз наші оборонці на підступах до міста, залишається ще зовсім трохи, і починаємо заходити. Але спеціальні підрозділи вже в місті. Херсонці чекали. Ніколи не відмовлялися від України. Надія на Україну завжди виправдовується, і Україна завжди повертає своє. Я щасливий бачити, як люди попри всі загрози, попри репресії та знущання окупантів берегли українські прапори, вірили в Україну... І навіть коли ще місто не повністю очищене від ворожої присутності, самі херсонці вже прибирають із вулиць і будівель російську символіку та будь-які сліди перебування окупантів у Херсоні. Так само було й в усіх інших містах, звільнених нашими захисниками. Так само буде і в тих містах, які ще очікують на наше повернення. Україна прийде до всіх своїх людей. Завдяки нашій міцності на полі бою та в дипломатії ми відновимо територіальну цілісність нашої держави. Дякую кожному воїну й кожному підрозділу сил оборони, які забезпечують зараз проведення цієї наступальної операції на півдні. Абсолютно кожному – від рядових до генералів. Збройні Сили, розвідка, Служба безпеки України, Нацгвардія – усі, хто наближав сьогоднішній день для Херсонщини. Усі прізвища героїв ми назвемо скоро. А їх іще скоріше чекають нагороди. Невдовзі після того, як наші сили оборони вийдуть на визначені рубежі, у Херсоні почнуться стабілізаційні заходи, як це було всюди. Ми послідовно знешкоджуємо небезпеки. Перше – міни. Окупанти залишили дуже багато мін і вибухівки, зокрема на життєво важливих обʼєктах. Будемо очищувати. Дуже важливо: зараз, коли розмінування ще навіть не почалося, ми не можемо забезпечити доступ представників ЗМІ в Херсон. Треба розмінувати хоча б базові комунікації, перевірити основні об’єкти. Будемо повертати всі умови нормального життя – настільки, наскільки це можливо. Одразу за нашими оборонцями йдуть поліцейські, сапери, рятувальники, енергетики... Повертається медицина, зв’язок, соціальні послуги... Повертається життя. Хочу окремо зазначити для тих російських солдатів, найманців і колаборантів, яких кинули в Херсоні та інших містах півдня. Єдиний шанс на порятунок для вас – це здатися в український полон. Ми гарантуємо ставлення до вас згідно із законом і міжнародними нормами. І тим російським військовим, хто перевдягнувся в цивільне і десь там ховається, хочу сказати, що ви не сховаєтесь. Все одно знайдемо. Не затягуйте це. Добровільно прийти в український полон – це єдиний варіант для всіх окупантів. Провів сьогодні чергове засідання Ставки Верховного Головнокомандувача. Перше й основне – це ситуація на передовій, звичайно, з наголосом на розвитку подій на півдні. Але ми не зменшуємо уваги й до інших напрямків. Всюди рухаємося, всюди зміцнюємо позиції. Тримаємо рубежі на Донеччині. Окремо на Ставці розглянули ситуацію в енергетиці та перебіг відновлювальних робіт. Минулої ночі окупанти завдали чергового удару по нашій критичній інфраструктурі. Саме через це в частині країни сьогодні вранці та вдень довелося застосувати аварійні відключення електрики. Але в більшості міст і районів вдалося повернутися до графіка стабілізаційних енергообмежень. І максимально активно працюємо, щоб посилити наші можливості захищати небо й відновити все те, що окупанти все ж, на жаль, зруйнували. Говорив сьогодні з канцлером Німеччини Олафом Шольцом. Поінформував його щодо ситуації в Херсоні, загалом на фронті. Подякував за чергові кроки в оборонній підтримці, погодили розвиток такої нашої співпраці. Звичайно, обговорили підготовку до саміту «Великої двадцятки». Очевидно, що Росія не думає про мир. Черговий терористичний удар по Миколаєву, знищення російською ракетою житлового будинку – це чіткий доказ того, що насправді хвилює Росію: не як прийти до миру, а як завдати найболіснішої шкоди... Не як почати справжні переговори, а як влучити ракетою чи дроном у щось в Україні так, щоб українці страждали... Що ж, Україна та світ мають силу, щоб покарати терористів за все скоєне й повернути мир. Мир на наших умовах. На нашій фандрейзинговій платформі United24 розпочався збір коштів для створення флоту морських дронів. Я анонсував, що це буде. Отже, тепер кожен – і не тільки в Україні, а й в інших країнах – може долучитися до будівництва першого у світі флоту морських дронів. Того, що може дати безпеку нашій морській акваторії. Перший морський дрон, на який зібрали кошти менш ніж за годину, назвали «Херсон». Цілком логічно. Другий морський дрон ми назвемо «Севастополем». Вірю, що все це наближає й час звільнення нашого Криму. Зустрівся з литовською делегацією на чолі зі Спікеркою Сеймасу Литви. Символічно, що її звуть Вікторією. І саме в такий день вона в нас. Подякував литовським друзям за допомогу, за оборонну підтримку, яку одержуємо від початку російського вторгнення. Обговорили широкий спектр тем: і подальшу взаємодію в обороні, і нашу відбудову, європейську та євроатлантичну інтеграцію України. І ще одне. Сьогодні з російського полону звільнено ще 45 українських захисників, усі – бійці Збройних Сил, солдати та сержанти. Пам’ятаємо про всіх наших героїв, які ще в полоні. Повернемо кожного й кожну. Наша команда – Буданов, Єрмак, Усов, Малюк, Лубінець та інші – працює кожного дня, щоб звільнити всіх наших людей із російського полону. Щиро дякую всім, хто дбає про Україну! Слава кожному, кожній, хто воює за свободу! Вічна памʼять усім, чиє життя забрали окупанти. Слава Україні!</p>
  <div class="source"><a href="https://www.president.gov.ua/news/sogodni-istorichnij-den-mi-povertayemo-herson-zvernennya-pre-79101">https://www.president.gov.ua/news/sogodni-istorichnij-den-mi-povertayemo-herson-zvernennya-pre-79101</a></div>
</article>


<article>
  <h2>Сили оборони встановили контроль у понад 60 населених пунктах Херсонщини – звернення Президента України </h2>
  <div class="badges"><span class="chip">UK</span> <span class="chip">2022-11-12</span></div>
  <p>Бажаю здоров’я, шановні українці! Сьогодні ми всі разом відчуваємо піднесення. Не знаю, чи є в нас хоча б хтось, хто ще не дивився відео з нашими херсонцями, які зустрічають українських оборонців. Місяці російської окупації, місяці знущань з наших людей, місяці розповідей, що Росія там нібито назавжди… А все одно на вулицях – море українських прапорів. Люди й не думали відмовлятися від України. І світ це зараз бачить. Бачить, що значить, коли українці зустрічають своїх. Бачить, що значить єдність українців. І бачить, чому ми маємо звільнити від окупантів усю нашу землю. Ми ще побачимо багато таких зустрічей. У тих містах і селах, які поки що в окупації. Ми ні про кого не забудемо, нікого не залишимо. Завдяки нашим оборонним операціям і дипломатії обов’язково вийдемо на наш державний кордон – на всі ділянки міжнародно визнаного кордону України. Станом на цей вечір силами оборони встановлено контроль у понад 60 населених пунктах Херсонщини, поліція розпочала стабілізаційні заходи. У самому Херсоні теж тривають стабілізаційні заходи. Всюди на звільненій території дуже багато роботи у наших вибухотехніків. Уже вилучено майже 2 тис. вибухонебезпечних предметів – мін, розтяжок, боєприпасів, які не розірвалися. Окупанти перед втечею з Херсона знищили всю критичну інфраструктуру – зв’язок, постачання води, тепла, електрики… У рашистів усюди однакова мета – максимальне знущання з людей. Але ми все відновимо. Повірте. Хоч для цього потрібен час, однак усім вже зрозуміло – результат буде наш, український. Дуже важливо зараз сказати всім херсонцям, щоб вони були обережними й не намагалися самостійно перевіряти будь-які залишені окупантами будівлі та предмети. Будь ласка, якщо у вас є зв’язок з містянами, обов’язково перекажіть їм це. У Херсоні працюють десять груп вибухотехніків, працює поліція, є різні підрозділи сил оборони. Сьогодні один із наших саперів, на жаль, зазнав поранення під час розмінування адміністративної будівлі. Тому, будь ласка, шановні херсонці, будьте самі обережними та повідомляйте працівникам поліції або рятувальникам про всі підозрілі предмети, які ви бачите. Те саме стосується й мешканців інших населених пунктів на звільненій території. Будь ласка, дбайте про безпеку. Це дуже важливо. Окремо хочу сьогодні звернутися до всіх наших військових, які перебувають на інших ділянках фронту, до всіх, хто дбає про нашу безпеку на кордонах, до всіх, хто захищає Україну в повітрі й на морі, до всіх, хто працює на оборону в тилових областях. Цей наш успіх на півдні став можливим завдяки тому, що всі наші захисники й захисниці з честю виконують свої завдання. Слова подяки, які чують зараз наші оборонці на Херсонщині, – це слова подяки вам усім. Усім, хто воює за Україну, хто працює на нашу перемогу і хто на своєму рівні допомагає й досягає потрібних нашій державі результатів. І особливо це слова подяки тим, хто витримує російські атаки на Донеччині – там просто пекло. Там щоденно надзвичайно жорстокі бої. Але наші підрозділи захищаються хоробро, витримують страшний тиск окупантів, зберігають наші рубежі оборони. Це дуже важливо. Завдяки міцній обороні там, на Донеччині, ми можемо проводити наступальні операції на інших напрямках. Я дякую всім нашим воїнам, хто боронить Україну в цих особливо жорстких боях. Павлівка, Мар’їнка, Первомайське, Авдіївка… Перший і другий батальйони 36-ї окремої бригади морської піхоти, 79-та окрема десантно-штурмова бригада, 72-га окрема механізована бригада, 68-ма окрема єгерська бригада, 110-та окрема механізована бригада, 56-та окрема мотопіхотна бригада і 55-та окрема артилерійська бригада «Запорізька Січ», яка всіх там підтримує… Дякую вам, воїни, за вашу стійкість, за вашу хоробрість! І я приєднуюся до подяк і побажань, які вже почули від херсонців наші бійці 28-ї і 63-ї окремих механізованих бригад та 59-ї окремої мотопіхотної бригади, наші розвідники, наші бійці Сил спеціальних операцій і нацгвардійці. Молодці. Дякую всім за блискуче виконання завдань для звільнення Херсона! Буде так і в Генічеську, і в Мелітополі. Прийдемо й до всіх наших міст і сіл Донбасу. Обов’язково побачимо, як там у Криму українські сили зустрічатимуть з українськими прапорами, які й там зберігають, які й там сотнями будуть на вулицях у день звільнення. Я дякую всім, хто воює й працює заради української перемоги! Дякую всім у світі, хто нам так сильно допомагає! Вічна слава усім, хто віддав своє життя за рідну Україну! Слава Україні!</p>
  <div class="source"><a href="https://www.president.gov.ua/news/sili-oboroni-vstanovili-kontrol-u-ponad-60-naselenih-punktah-79105">https://www.president.gov.ua/news/sili-oboroni-vstanovili-kontrol-u-ponad-60-naselenih-punktah-79105</a></div>
</article>


<article>
  <h2>Усі ми вже відчуваємо, як наближається наша перемога – звернення Президента України</h2>
  <div class="badges"><span class="chip">UK</span> <span class="chip">2022-11-13</span></div>
  <p>Бажаю здоров’я, шановні українці! Сьогодні неділя, я – у своєму кабінеті, разом зі мною – наша команда. Офіс працює, Київ не зупиняється, країна – без пауз... Погляньте навколо – завжди є люди, які без вихідних працюють, воюють заради нашої з вами перемоги. На фронті – без вихідних. Рятувальники й сапери – без вихідних. Лікарі, які допомагають пораненим, – без вихідних. Лікарі, які допомагають нашим дітям, – теж без вихідних. Українські електрики, які борються з іранськими дронами, не мають відпочинку. Всі наші транспортники... Водії вантажівок, які забезпечують і оборону, і тил. «Укрзалізниця» та всі державні компанії. Бізнес, який допомагає. Волонтери, без яких неможливо. Військові підприємства, які ремонтують і будують техніку. Дипломати, які працюють майже цілодобово вже 263-й день... А ще – зв’язківці, сили безпеки… Сотні й сотні інших сфер і галузей, тисячі організацій і підприємств, мільйони людей. Усі ми вже відчуваємо, як наближається наша перемога. Завдяки тому, що ми зберігаємо єдність, зберігаємо енергійність і знаємо, що ми – у своєму праві на своїй землі. І я дякую нашим командувачам, розвідці й усім, хто залучений, за розробку наступних наших кроків. Визвольних кроків. На Херсонщині буде забезпечено стабілізацію та відновлення правопорядку у 226 населених пунктах. Це понад 100 тис. місцевих жителів станом на цей час. Повертаємо зв’язок, інтернет, телебачення. Робимо все, щоб якнайшвидше відновити нормальні технічні можливості для постачання електрики й води. Повернемо транспортне сполучення й пошту. Повернемо швидку допомогу і нормальну медицину. Звичайно, вже починається відновлення роботи органів влади, поліції, деяких приватних компаній. І я дякую бізнесу, який серед перших бере участь у поверненні нормального життя. Наша присутність буде відчуватися! Буде відчуватися тим, що життя є. Але прошу, будь ласка, не забувайте, що ситуація в Херсонській області все ще дуже небезпечна. Передусім це міни. На жаль, загинув один із наших саперів, ще четверо зазнали поранень, проводячи розмінування. Прошу всіх херсонців бути дуже обережними й негайно повідомляти рятувальникам про всі небезпечні предмети. Також триває затримання російських солдатів і найманців, яких кинули на цій території, та знешкодження диверсантів. Слідчими вже задокументовано понад 400 російських воєнних злочинів, виявляються тіла вбитих – і цивільних, і військових. На Херсонщині російська армія лишила по собі такі ж звірства, як і в інших регіонах нашої країни, куди змогла зайти. Знайдемо й притягнемо до відповідальності кожного вбивцю. Без сумнівів. Бої на Донеччині – такі ж інтенсивні, як і в попередні дні. Рівень російських атак не знижується. Рівень стійкості й хоробрості наших бійців – найвищий. Не даємо прорвати нашу оборону. Я дякую за це кожному нашому воїну! Станом на цей час за добу ракетних, авіаційних та артилерійських ударів окупантів зазнала територія пʼяти наших областей. Це Сумщина, Харківщина, Запорізька область, Луганщина й Донеччина. Робимо все, щоб ворог відчував наші відповіді. Відчував їх по максимуму. По всій лінії фронту забезпечуємо знищення ворожих ланцюжків постачання, складів із боєприпасами, ворожих штабів. Маємо щодня зменшувати потенціал окупантів – без вихідних! Це зберігає життя нашим людям. І вже дуже активно готуємося до важливого тижня для України – дипломатичного тижня. Відбудеться саміт «Групи двадцяти» в Індонезії, і наша позиція буде представлена. Дуже змістовно. Ми дамо відповіді на багато питань, які звучать зараз. Публічні відповіді. Щоб їх чули всі наші люди, всі наші партнери, кожен і кожна, хто нас підтримує. Уже у вівторок – моє звернення. Дякую всім, хто витримує цей марафон! Дякую всім, хто воює й працює заради нашої держави та свободи для всіх наших людей! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/usi-mi-vzhe-vidchuvayemo-yak-nablizhayetsya-nasha-peremoga-z-79109">https://www.president.gov.ua/news/usi-mi-vzhe-vidchuvayemo-yak-nablizhayetsya-nasha-peremoga-z-79109</a></div>
</article>


<article>
  <h2>Репарації, які Росії доведеться заплатити за скоєне, – це тепер частина міжнародно-правової реальності – звернення Президента України</h2>
  <div class="badges"><span class="chip">UK</span> <span class="chip">2022-11-14</span></div>
  <p>Бажаю здоровʼя, шановні українці! Сьогодні був дуже продуктивний і символічний день – день на Херсонщині, на Миколаївщині. Передусім мав честь особисто відзначити державними нагородами наших воїнів. Вручив у Херсоні 36 орденів Богдана Хмельницького та «За мужність», іще три ордени передав пораненим бійцям. Зокрема, орденом Богдана Хмельницького І ступеня відзначено бригадного генерала Олександра Тарнавського. У вересні він став командувачем оперативно-стратегічної групи військ «Херсон», і ми бачимо результат. Звання Героя України присвоєно розвіднику, сержанту Андрію Орлову. Ще у вересні він проявив надзвичайну хоробрість та результативність у боях на Херсонщині. Був поранений, одужав. Повернувся на передову. І вже 10 листопада у складі розвідувального загону брав участь у звільненні Снігурівки. Саме він підняв український прапор над будівлею районної адміністрації. Звичайно, будуть іще нагороди, будуть іще подяки. Усі наші воїни, які повертають свободу українцям і українській землі, заслуговують на максимальну вдячність. Це є. Це буде. Провів сьогодні декілька нарад – і на Херсонщині, і на Миколаївщині. Зробимо все, щоб відновити нормальні умови життя для наших людей. Це очевидно для всіх, що таке Україна, що таке присутність нашого прапора. Коли є український прапор, є цивілізованість, є свобода. Є соціальне забезпечення. Є інфраструктура. Є безпека. Є кому дбати про людей. Є все те, що зникає і що руйнують, коли приходить окупант. Ось що значить російський прапор – повне спустошення. Немає ні електрики, ні зв’язку, ні інтернету, ні телебачення. Окупанти все знищили самі – спеціально. Оце їхня спецоперація. Перед зимою російські окупанти зруйнували людям абсолютно всю критичну інфраструктуру. Абсолютно всі важливі об’єкти в місті та області заміновані. Це щастя для всіх, коли Росію вдається вигнати. Щастя, яке буде й у тих наших містах і громадах, які позбавлені Росією нормального життя і після 24 лютого й у 2014 році. Ми все повернемо. Повернемо нормальне життя. І знаємо, що мир для України стає ближчим. Для всієї нашої країни. Вже за кілька годин говоритиму про це у своєму зверненні до учасників саміту... G19 в Індонезії. Це об’єднання дуже вагомих держав. І сьогодні, ще напередодні саміту, вже прозвучали вагомі заяви. Зокрема важливо, що Сполучені Штати та Китай разом відзначили неприпустимість будь-яких погроз застосування ядерної зброї. Всі розуміють, кому адресовані ці слова. Маємо сьогодні й рішення наших партнерів, які посилюють позиції України. Дякую Канаді за новий пакет оборонної підтримки для нашої держави обсягом півмільярда доларів. А також і за нові санкції проти російських пособників тиранії – проти гвинтиків цієї системи. Дякую Сполученим Штатам за нові санкційні кроки. Сьогодні запроваджені санкції проти більш ніж понад 40 юридичних і фізичних осіб, які допомагають Росії воювати. Абсолютно всі, хто так чи інакше працює на російську армію, оборонний сектор, повинні отримати повну особисту ізоляцію від усього світу. А потім буде й покарання за співучасть у терорі. На майданчику ООН наші дипломати дуже довго працювали з партнерами, щоб погодити та ухвалити дві дуже важливі резолюції. Перша з них сьогодні підтримана – щодо створення міжнародного компенсаційного механізму, який дасть змогу відшкодувати всі збитки, завдані російською війною, причому за рахунок російських же активів. Репарації, які Росії доведеться заплатити за скоєне, – це тепер частина міжнародно-правової реальності. Другу резолюцію – для створення спеціального трибуналу щодо злочину агресії Росії проти України – ще погоджуємо з нашими партнерами. Зробимо все, щоб вони обидві запрацювали. Сьогодні ж за співголовування Генерального секретаря ООН Антоніу Гутерріша та керівника Офісу Андрія Єрмака відбулося засідання Координаційної ради України з питань захисту і безпеки дітей. Я дякую пану Гутеррішу за це. Обговорили, як зупинити депортацію українських дітей у Росію й повернути додому всіх, хто був силою вивезений. Як мінімум це майже 11 тисяч дітей – ми їх знаємо поіменно. Але це лише ті, про кого ми знаємо. А насправді вивезених більше. Також у засіданні взяли участь посли провідних держав, яких ми закликаємо допомогти з реалізацією цього завдання. Щоб повернути всіх депортованих, нам справді буде потрібна міць усього світу. Я вірю, що ми зможемо це забезпечити! Дякую всім, хто допомагає Україні! Дякую кожному й кожній, хто воює й працює заради нашої держави! Вічна памʼять усім, хто віддав своє життя за Україну й за наших людей. Слава Україні!</p>
  <div class="source"><a href="https://www.president.gov.ua/news/reparaciyi-yaki-rosiyi-dovedetsya-zaplatiti-za-skoyene-ce-te-79137">https://www.president.gov.ua/news/reparaciyi-yaki-rosiyi-dovedetsya-zaplatiti-za-skoyene-ce-te-79137</a></div>
</article>


<article>
  <h2>Україна завжди була лідером миротворчих зусиль; якщо Росія хоче закінчити цю війну, хай доведе це діями – виступ Президента України на саміті «Групи двадцяти»</h2>
  <div class="badges"><span class="chip">UK</span> <span class="chip">2022-11-15</span></div>
  <p>Шановний пане Президенте Відодо! Дорогі колеги! Світова більшість, яка з нами! Я звертаюся до вас зараз українською мовою, але в кожного з вас на столі є наші пропозиції вашою мовою. Це прояв поваги до вас. Щойно я повернувся до нашої столиці. Повернувся з міста Херсона. Херсон – це одне з найважливіших міст півдня нашої країни і єдиний обласний центр, який Росії вдалося захопити після 24 лютого. І ось Херсон уже вільний. Що це означає? Ця визвольна операція наших сил оборони є для України аналогією до багатьох битв минулого, які були переломними моментами у війнах. Вони символізували такі зміни, після яких люди вже знали, чия буде перемога, хоча ще й доводилося воювати заради неї. Це як, наприклад, D-Day – висадка союзників у Нормандії. Вона ще не була крапкою в боротьбі проти зла, але вже визначала увесь подальший перебіг подій. Саме це ми відчуваємо зараз. Зараз, коли Херсон вільний. Щоб звільнити всю нашу землю від рашистів, нам доведеться воювати ще деякий час... Воювати! Але якщо перемога все одно буде за нами, і ми в цьому впевнені, то хіба не варто спробувати реалізувати нашу формулу миру, щоб усе ж зберегти тисячі життів і вберегти світ від нових дестабілізацій? Ось чому я хочу представити наше бачення шляху до миру – як його реально досягти. І не тільки для нас, а й для всіх вас, ваших союзників і партнерів. У своєму виступі у вересні цього року на сесії Генеральної Асамблеї ООН я представив українську формулу миру. Формулу миру для світу. Якраз тоді, коли світ сподівався на відновлення після ударів пандемії, російська війна спровокувала цілу серію нових глобальних ударів. Це треба зупиняти! Є набір рішень, які потрібно реалізувати. І я хочу, щоб розмова про це була публічною, а не залаштунковою. Я хочу, щоб це обговорювалося конкретно, а не широкими мазками. Можливо, я заберу для цього трохи більше часу, ніж передбачено регламентом. Але питання миру цього варте. Я хочу, щоб ця агресивна російська війна закінчилася справедливо й на основі Статуту ООН і міжнародного права, а не «абияк» – за влучним формулюванням пана Генерального секретаря ООН Антоніу Гутерріша. Не варто пропонувати Україні компроміси із совістю, суверенітетом, територією та незалежністю. Ми поважаємо правила, і ми – люди слова. Україна завжди була лідером миротворчих зусиль, і світ це бачив. І якщо Росія каже, що нібито хоче закінчити цю війну, хай доведе це діями. Очевидно, що словам Росії довіряти неможливо, і не буде жодних «Мінськів – 3», які Росія порушить одразу ж після укладення. Якщо ж відповідних дій для відновлення миру не буде, то це означає, що Росія просто хоче вкотре обманути всіх вас, обманути світ і заморозити війну якраз тоді, коли її поразки стали особливо відчутними. Ми не дамо Росії перечекати, наростити сили, а потім розпочати нову серію терору та глобальної дестабілізації. Впевнений, що саме зараз треба й можна зупинити руйнівну російську війну. Отже, пропозиції України. Перше – радіаційна та ядерна безпека. Ніхто не має права шантажувати світ радіаційною катастрофою. Це аксіома. Але на очах у всього світу Росія перетворила нашу Запорізьку атомну станцію на радіаційну бомбу, яка може вибухнути будь-якої миті. Куди ж піде радіаційна хмара? Можливо, на територію ЄС. Можливо, в Туреччину. Можливо, на Близький Схід. Я вважаю злочинною навіть гіпотетичну можливість такого сценарію! Радіаційна безпека має бути відновлена. МАГАТЕ вже надала відповідні рекомендації, підтверджуючи всі ті ризики, про які ми неодноразово говорили. Тож Росія повинна негайно вивести з території Запорізької АЕС усіх своїх бойовиків. Станція має бути негайно передана під контроль МАГАТЕ та українського персоналу. Має бути негайно відновлене нормальне підключення станції до енергомережі, щоб ніщо не загрожувало стабільності реакторів. Ми запропонували направити місії МАГАТЕ на всі українські атомні станції – їх чотири, загалом 15 атомних блоків. Плюс Чорнобильська станція, яка зупинена й законсервована. Такі місії можуть верифікувати, що справді припинена будь-яка ворожа активність проти українських атомних об’єктів. Чи довго реалізовувати це? Росія може вже завтра розпочати демілітаризацію Запорізької АЕС, якщо справді готова відновити порушену нею радіаційну безпеку. Те саме стосується божевільних погроз ядерною зброєю, до яких вдаються російські посадовці. Немає й не може бути жодних виправдань ядерному шантажу. І я дякую вам, шановні G19, за те, що ви це чітко підтверджуєте. Але, будь ласка, застосуйте всю вашу міць, щоб змусити Росію відмовитися від будь-яких погроз ядерною зброєю. Підставою для таких зусиль може бути Будапештський меморандум і відповідні можливості держав-підписантів. Другий виклик – продовольча безпека. Завдяки потужній участі ООН, Туреччини та інших партнерів ми показали, як співпраця кількох може повернути продовольчу безпеку багатьом. Я вважаю, що наша експортна зернова ініціатива заслуговує на безстрокове подовження, незалежно від того, коли закінчиться війна. Право на їжу – це фундаментальне право кожної людини у світі. Україна з липня експортувала понад 10 мільйонів тонн продовольства морським шляхом. Можемо наростити експорт ще на мільйони тонн щомісячно. Для цього я пропоную розширити експортну зернову ініціативу на інші наші порти, зокрема на порти Миколаєва та Ольвія у Миколаївській області. Також закликаю всі країни, зокрема ваші країни, шановні лідери G19, приєднатися до нашої ініціативи з допомоги продовольством найбіднішим. Ця ініціатива – Grain From Ukraine – уже нами започаткована. І перше судно Nord Vind виходить у Ефіопію. На борту 27 тисяч тонн пшениці. Це обсяг продовольства для майже 100 тисяч людей на рік. Може бути багато таких суден з України, а отже, багато людей у бідних країнах, які врятовані від голоду. Україна може експортувати цьогоріч 45 мільйонів тонн продовольства. І хай суттєва частина буде спрямована тим, хто страждає найбільше. Що конкретно ми пропонуємо? Кожна країна може долучитися з конкретним внеском і стати співтворцем перемоги над голодом і продовольчою кризою. Третє – енергетична безпека. Усі ви бачите, на що спрямований зараз російський терор. Це намагання перетворити холод на зброю. На зброю проти мільйонів людей. Ударами російських ракет та іранських дронів, які використовують окупанти, зруйновано близько 40% нашої енергоінфраструктури. Щотижнево Росія підриває наші електростанції, трансформатори, лінії постачання електрики. Супутня мета цього терору – не дати експортувати нашу електрику сусіднім країнам, що могло б значно допомогти їм стабілізувати енергетичну ситуацію та зменшити ціни для споживачів. Росія зацікавлена в енергокризі. А ми ж усі маємо бути зацікавлені в припиненні терору. Я дякую всім нашим партнерам, які вже допомогли Україні з постачанням систем ППО і ПРО. Це дає нам змогу збивати частину російських ракет та іранських дронів. Але маємо повністю захистити наше небо. Я прошу вас нарощувати відповідну допомогу! Ми вже запропонували направити місію експертів ООН на об’єкти критичної енергетичної інфраструктури України для оцінки руйнувань і потреб у відновленні, а також з метою запобігання їх подальшому знищенню. Треба прискорити відправку цієї місії! Це буде конкретний внесок міжнародної спільноти у стабілізацію енергоситуації в Україні та Європі, а отже, і на глобальному енергоринку. Втім, незалежно від рішень світу, Росія може в будь-який день відмовитися від ударів по українській енергогенерації та по об’єктах, що задіяні в постачанні води й тепла людям. Хай Росія доведе такою своєю відмовою від терору, що справді зацікавлена в поверненні миру. Маємо зробити й фундаментальний крок для того, щоб енергоресурси більше не використовувалися як зброя. Треба запровадити обмеження ціни на російські енергоресурси. Якщо Росія намагається позбавити Україну, Європу та всіх споживачів енергії у світі передбачуваності й стабільності цін, відповіддю на це має бути примусове обмеження експортних цін для Росії. Щоб експорт був не вищий собівартості. Це чесно. Якщо забираєш ти, світ має право забрати в тебе. Четвертий виклик – звільнення всіх полонених і депортованих. Тисячі наших людей – військових і цивільних – у російському полоні. Їх піддають жорстоким тортурам – це масове знущання! Крім того, ми поіменно знаємо майже 11 тисяч дітей, які були силою депортовані в Росію. Їх розлучають із батьками, знаючи, що в них є родини. А крім цих дітей, є десятки тисяч тих, хто був примусово вивезений і про яких ми знаємо лише опосередковано. Серед них є й діти, чиї батьки були вбиті російськими ударами, а тепер їх утримують у державі-вбивці. Додайте до цього ще сотні тисяч депортованих дорослих, і ви побачите, яку гуманітарну катастрофу спричинила російська війна. Додайте ще політв’язнів – українських громадян, яких утримують у Росії та на тимчасово окупованій території, зокрема в Криму. Маємо звільнити всіх цих людей! Я хочу зазначити, що ми не знайшли підтримки в Міжнародному комітеті Червоного Хреста. Ми не бачимо, що вони повною мірою борються за доступ до таборів, де утримують українських полонених і політв’язнів, або що вони допомагають шукати депортованих українців. І таке самоусунення – це самознищення Червоного Хреста як організації, яку колись поважали. Ми не можемо чекати. Тож, маємо обʼєднатися заради єдиної реалістичної моделі звільнення полонених – «всіх на всіх». А також заради звільнення всіх дітей і дорослих, які були депортовані в Росію. Я дякую партнерам за їхні зусилля, які дали змогу звільнити багатьох українців та іноземних громадян, які були захоплені в російський полон. І хай це ваше лідерство та щире серце інших лідерів, які присутні зараз, допоможуть звільнити й інших українців. П’яте – виконання Статуту ООН і відновлення територіальної цілісності України та світового порядку. Друга стаття Статуту ООН дуже чітко все визначає. Все, що порушила Росія цією війною. Тож маємо відновити силу міжнародного права. І без будь-яких компромісів з агресором. Бо Статут ООН не може діяти якось частково, вибірково чи «за бажанням». Росія повинна підтвердити територіальну цілісність України в межах відповідних резолюцій Генеральної Асамблеї ООН і відповідного масиву договірно-правових документів. Це абсолютно конкретно. Шостий виклик – виведення російських військ і припинення бойових дій. Є чітке розуміння, як це забезпечити. Росія має вивести всі свої війська та збройні формування з території України. Має бути відновлений контроль України над усіма ділянками нашого державного кордону з Росією. Саме це матиме наслідком реальне й повне припинення бойових дій. Кожен день зволікання з цим означає нові смерті українців, нові загрози для світу й шалене зростання збитків через продовження російської агресії – збитків для всіх у світі. Сьоме – справедливість. Це те, що провокує чи не найбільші емоції. Коли ми звільняємо нашу землю, всюди бачимо одне: Росія залишає по собі катівні та масові поховання вбитих людей. Так було в Бучі та інших містах півночі країни після окупації. Так було у Харківській області. Те саме ми бачимо зараз і на Херсонщині. Станом на сьогодні ми маємо повну інформацію щодо 430 дітей, убитих російськими ударами. Тільки дітей! І тільки тих, про кого ми точно все знаємо. А скільки масових поховань на тій території, яка ще досі залишається під контролем Росії? Що ми побачимо в Маріуполі? Ось чому світ має визнати спеціальний трибунал щодо злочину агресії Росії проти України та створення міжнародного механізму для відшкодування всіх збитків, завданих цією війною. Відшкодування за рахунок російських активів, бо саме агресор повинен зробити все, щоб відновити порушену ним справедливість. Уже є запропонована нами резолюція Генасамблеї ООН щодо міжнародного механізму компенсації за збитки, спричинені російською війною. Вона проголосована. Ми просимо її застосовувати. Готуємо й другу резолюцію – щодо спецтрибуналу. Прошу вас приєднуватись і підтримати її. Бо немає такого народу на землі, який не цінув справедливість. Восьмий виклик – це екоцид, потреба негайного захисту природи. Мільйони гектарів лісу спалені обстрілами. Майже 200 тисяч гектарів нашої землі забруднені мінами й снарядами, які не розірвалися. Десятки вугільних шахт затоплені, зокрема й шахта, у якій у 1979 році був здійснений підземний ядерний вибух… Це шахта «Юнком» у Донецькій області. Вона на окупованій Росією території. Затоплена вже кілька років саме через окупантів. Хоча всім у Москві відомо, яка це загроза не тільки для річок на Донеччині, а й для Азовського моря, а отже, для Чорноморського басейну. Лише деокупація нашої території може створити умови, щоб зняти цю загрозу. Неможливо точно порахувати обсяг забруднення атмосфери від спалених нафтобаз та інших пожеж... А ще – підірвані споруди, спалені хімічні підприємства, безліч поховань убитих тварин. Просто уявіть це: унаслідок російської агресії загинули 6 мільйонів свійських тварин. 6 мільйонів! Це офіційні дані. Знищено щонайменше 50 тисяч дельфінів у Чорному морі. Тисячі гектарів ґрунту забруднено шкідливими речовинами. Більшість із них – це родючі ґрунти. Були родючі ґрунти. Минулого тижня на кліматичному саміті у Єгипті я запропонував створити платформу для оцінки збитків довкіллю від війни. Маємо це реалізувати. Маємо знайти й спільні відповіді на всі екологічні загрози, створені війною. Без цього не буде повернення до нормального, стабільного життя, і відлуння війни ще довго зберігатиметься – у вибухах мін, які забиратимуть життя дітей і дорослих, у забрудненні води, ґрунтів та атмосфери. Я дякую всім країнам, які вже допомагають нам із розмінуванням. Потрібне термінове нарощування кількості такої техніки та фахівців для цього. Потрібні також кошти й технології для відновлення очисних споруд. Це все не просто українська проблема. Це виклик для усього світу. Наступне, дев’яте, – недопущення ескалації. Ризик, який є й буде постійно, поки наша безпека не буде гарантована належним чином. Україна не є членом будь-якого з альянсів. І ця російська війна змогла розпочатися якраз тому, що Україна залишалась у «сірій зоні» – між євроатлантичним світом і російським імперіалізмом. Зараз у нас теж поки немає жодних гарантій безпеки. Тож як не допустити повторення такої агресії Росії проти нас? Ми потребуємо дієвих гарантій безпеки. Тому підготували проект договору Kyiv Security Compact і вже запропонували його партнерам. Тож маємо провести міжнародну конференцію для фіксації ключових елементів повоєнної безпекової архітектури в євроатлантичному просторі, включно з гарантіями для України. Головним результатом конференції має стати підписання Kyiv Security Compact. Ми можемо зробити це в будь-який час – уже навіть цього року. І ми повинні це зробити. І десятий пункт – фіксація закінчення війни. Коли всі антивоєнні кроки будуть реалізовані, коли безпека й справедливість почнуть відновлюватися, сторони мають підписати документ про фіксацію закінчення війни. Я підкреслюю: кожен із цих викликів на шляху до миру не може забрати багато часу. Максимум місяць на один пункт. Для деяких достатньо днів. Ми вже маємо позитивний досвід експортної зернової ініціативи. Як вона працює? Є ООН і дві сторони домовленостей: з одного боку – Україна, Туреччина та ООН, а з іншого боку – Росія, Туреччина та ООН. Подібно до цього може спрацювати виконання кожного з озвучених мною зараз пунктів, де сторонами можуть бути різні держави, які готові взяти на себе лідерство в тому чи іншому рішенні. Іще раз: радіаційна і ядерна безпека, продовольча безпека, енергетична безпека, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидія екоциду, недопущення ескалації та останнє – фіксація закінчення війни. Шановні лідери! Я окреслив напрями, за якими кожен із вас може обрати для себе, як стати співтворцем миру. Будь ласка, оберіть свій напрям для лідерства, і разом ми точно реалізуємо формулу миру. Що це дасть? Це порятунок тисяч життів. Це відновлення сили міжнародного права. Це оновлення архітектури безпеки. Це повернення глобальної стабільності, без якої страждають усі у світі. І це сенс – сенс того, для чого співпрацюють сумлінні країни світу. Мир – це глобальна цінність. Те, що важливо для кожної людини на землі. Впевнений, і для кожного з вас, лідерів G19. Я окреслив конкретні чіткі рішення. Їх можна реалізувати. Швидко. Вони дієві. І якщо Росія буде пручатися нашій формулі миру, ви побачите, що вона хоче лише війни. Україна вдячна всім у світі, хто допомагає нам захищати свободу й повертати мир! Хай наші спільні зусилля увінчаються успіхом якнайшвидше і будуть відображені в тому, які висновки зробить цей саміт. Дякую вам за запрошення! Слава Україні!</p>
  <div class="source"><a href="https://www.president.gov.ua/news/ukrayina-zavzhdi-bula-liderom-mirotvorchih-zusil-yaksho-rosi-79141">https://www.president.gov.ua/news/ukrayina-zavzhdi-bula-liderom-mirotvorchih-zusil-yaksho-rosi-79141</a></div>
</article>


<article>
  <h2>Росії кажуть про мир, вона відповідає ракетами – звернення Президента України</h2>
  <div class="badges"><span class="chip">UK</span> <span class="chip">2022-11-15</span></div>
  <p>Дорогі українці! Сьогодні ворог здійснив черговий масований ракетний удар по нашій країні. Загалом 90 ракет. Уражені енергосистема, підприємства, житлові будинки. Та й коли це сталося? Одразу, як в Індонезії завершився перший день саміту «двадцятки» і найбільш помітні заяви прозвучали, основні зустрічі відбулися. Росії кажуть про мир, а вона – ракети у відповідь. Їй кажуть про глобальні кризи, які Росія ж і спричинила, а вона – іранські дрони у відповідь. Їй – десять пунктів, щоб закінчити війну, а вона – по десять ракет на кожен пункт про мир. О пів на четверту ранку сьогодні я приєднався до саміту, щоб представити наші пропозиції, як відновити мир і міжнародний порядок. Світ почув Україну. Учасники G19 робили свої заяви... А потім у Москві вирішили, що можуть знову спробувати терором досягти того, чого дев’ятий місяць не можуть і не зможуть досягти. 15 година 24 хвилини – ракета, Київ. І по всій країні... Як ми сьогодні жили... 15:54 – ракета, Кропивницький. 15:56 – дві ракети, Кіровоградщина. 15:56 – ракета, Житомирська область. А ще – Франківщина, Рівненщина, Харківщина... 16:29 – ракета, Кривий. 16:29 – ракета, Полтавщина. 16:35 – знову Житомирщина. Київщина, Львівщина, Одеська область, Миколаївщина. А ще – Волинь, Хмельницький, Тернопільщина... І знову Київ. Убиті й поранені люди. Мої співчуття рідним! У багатьох містах і районах нашої країни знову аварійні відключення електрики. Близько десяти мільйонів українців без світла. Найбільше – станом на цю хвилину – на Харківщині, Житомирщині, Київщині і Львівщині. Львів і деякі інші міста призупиняли постачання тепла... По всій країні проблеми зі зв’язком та інтернетом. Унаслідок ударів автоматика сьогодні відключила кілька атомних блоків на двох станціях – це прораховані наслідки, і ворог точно знав, що робить. Ось це відповідь від Росії – для Індонезії, Індії, Китаю та всіх інших країн, які говорили про те, що війну треба закінчувати. Росія каже світу, що хоче продовжувати. Відповідь тепер за світом. Тим паче сьогодні сталося те, про що ми давно попереджали. Ми говорили про це. Терор не обмежується нашими державними кордонами. Вже поширювався на територію Молдови. А сьогодні російські ракети вдарили по Польщі, по території нашої дружньої країни. Загинули люди. Прийміть, будь ласка, співчуття від усіх українських братів! Скільки разів Україна говорила про те, що нашою країною держава-терорист не обмежиться? Польща, держави Балтії... Це питання часу, коли б російський терор пішов далі. Треба поставити на місце терориста! Що довше Росія відчуває безкарність, то більше буде загроз для всіх, кого можуть досягнути російські ракети. Бити ракетами по території НАТО... Це російський ракетний удар по колективній безпеці! Це дуже суттєва ескалація. Треба діяти. І я хочу зараз сказати всім нашим польським братам і сестрам... Україна завжди вас підтримає! Вільних людей терор не зламає! Перемога можлива, коли немає страху! У нас із вами немає. Хочу подякувати всім партнерам, які допомагають захищати небо. Зокрема, добре спрацювали сьогодні у нас системи NASAMS: із десяти пусків – десять влучань. Станом на цю годину збито понад 70 ракет і десять ударних дронів. Я дякую всім нашим американським і європейським друзям, хто допомагає нам забезпечувати такий результат. Дякую всім нашим воїнам повітряних командувань «Південь», «Центр», «Схід» і «Захід», а також підрозділам протиповітряної оборони Сухопутних військ. Дякую всім нашим рятувальникам, нашим енергетикам, які працюватимуть цілодобово, щоб відновити нормальне життя для українців. Відновлювальні роботи розпочалися по всій країні. Ми й це пройдемо. Ми все відновимо. Росія протиставляє себе світу. Росія програє на полі бою. Росія тероризує і нас, і всіх, до кого може дотягнутися. Зробимо все, щоб її зупинити! Слава всім, хто захищає свободу! Слава всім, хто працює заради нашої перемоги! Вічна памʼять усім, чиї життя забрали терористи! Слава Україні!</p>
  <div class="source"><a href="https://www.president.gov.ua/news/rosiyi-kazhut-pro-mir-vona-vidpovidaye-raketami-zvernennya-p-79161">https://www.president.gov.ua/news/rosiyi-kazhut-pro-mir-vona-vidpovidaye-raketami-zvernennya-p-79161</a></div>
</article>


<article>
  <h2>Візьміть український досвід захисту, щоб гарантувати безпеку вашим народам – виступ Президента під час участі у панелі «Цифрова трансформація» у межах саміту «Великої двадцятки»</h2>
  <div class="badges"><span class="chip">UK</span> <span class="chip">2022-11-16</span></div>
  <p>Дуже дякую, пане Президенте Відодо. Дорогі колеги! Учора на нашому саміті всі говорили про те, як закінчити російську війну. Російський представник навіть давав якісь коментарі... А після цього майже 100 російських ракет вдарили по Україні. Спалені житлові будинки. Знову зруйновані електростанції. Сотні міст залишилися без електрики, без подачі води й тепла. Інтернет-трафік упав на дві третини – уявіть собі цей масштаб. На жаль, є людські жертви. Причому не тільки в Україні! Російські ракети вчора вдарили по території сусідньої Польщі. Має бути швидка реакція. Ця ракетна атака – ось справжній виступ Росії на «двадцятці». Тому, коли я кажу «G19», я не помиляюся. Бо Росія – терорист, і ми від нього захищаємося. Така реальність. І сьогоднішню панель нашого саміту про цифрову трансформацію я прошу вас розглядати саме з погляду безпеки. Це буде своєчасний погляд. Вам зараз, шановні лідери, добре видно, що таке сучасна війна. Сьогодні не уявити життя без комп’ютерних мереж, швидкісного зв’язку, інтернету і тим паче без електрики. Але ваші вороги можуть спробувати позбавити вас саме цього. Моя вам добра порада: візьміть український досвід захисту, щоб гарантувати безпеку вашим народам. Ми створили ІТ-армію, яка перемагає в кіберпросторі. Найкращі фахівці та компанії країни об’єдналися для захисту держави. Понад 1300 кібератак ми відбили за вісім місяців російської війни. У перший тиждень вторгнення Росія знищила ключовий дата-центр нашої країни, і рішення у відповідь – це «хмари», у які ми перенесли частину інформаційних систем. Ми побудували захист державних реєстрів. Ми зберегли цифрову стійкість банків. Завдяки цифровізації можемо швидко організувати соціальні виплати тим, хто постраждав від бойових дій. Мільйони українців щоденно користуються нашим державним сервісом «Дія». Це більш як 100 державних послуг без контакту з чиновниками. Цифровий паспорт, відкриття рахунків, сплата штрафів і податків, отримання державної допомоги, збір коштів на підтримку армії… Все це – українська «Дія». Якщо у вас або ваших союзників і партнерів ще немає такої системи й такого цифрового захисту, ми будемо раді допомогти вам їх побудувати! Кіберзахист – це співпраця. Стійкість інституцій – це співпраця. Надійний зв’язок, зокрема супутниковий, – це також співпраця. Що нам усім треба – це відкинути суперечки й розвивати колективні зусилля заради глобального миру. G19 у цьому може бути дуже успішним! Україна готова допомагати. Наш безпековий досвід – це ваш безпековий досвід. І, будь ласка, пам’ятайте, що все зараз треба розглядати з погляду безпеки. Дякую пану Президенту Відодо за дуже змістовний саміт! Дякую всім вам за підтримку! І хай буде мир! Слава Україні!</p>
  <div class="source"><a href="https://www.president.gov.ua/news/vizmit-ukrayinskij-dosvid-zahistu-shob-garantuvati-bezpeku-v-79169">https://www.president.gov.ua/news/vizmit-ukrayinskij-dosvid-zahistu-shob-garantuvati-bezpeku-v-79169</a></div>
</article>


<article>
  <h2>На Херсонщину та Миколаївщину повертаємо все, що необхідно для нормального життя – звернення Президента України</h2>
  <div class="badges"><span class="chip">UK</span> <span class="chip">2022-11-16</span></div>
  <p>Бажаю здоров&#x27;я, шановні українці! Сьогодні був довгий і важкий день. І зараз, увечері, вже здається, що події ранку були як мінімум учора чи позавчора... Саміт в Індонезії. Узяв участь у сьогоднішній роботі лідерів. Потім – чергове засідання Ставки Верховного Головнокомандувача, дуже детальне. Ситуація на фронті. Також військові представили всі наявні дані про влучання ракети по території Польщі. Усі, хто відповідає за ліквідацію наслідків російських ракетних ударів по Україні, доповіли щодо відновлювальних робіт. Відновлення не зупиняється ні на хвилину. У 18 областях і в Києві тривають аварійні та стабілізаційні відключення. Це мільйони споживачів. Робимо все, щоб повернути електрику – і генерацію, і постачання. Відбулася чергова зустріч оборонного «Рамштайну». Ключове питання – посилення нашої протиповітряної та протиракетної оборони. Провів переговори з віце-президенткою Світового банку, яка опікується саме нашим регіоном. Обговорили проекти з відновлення нашої інфраструктури та соціальних обʼєктів, роботу Фонду відбудови нашої країни. Загальний обсяг проектів, про які йшлося сьогодні, – мільярди доларів. Це те, що треба відбудовувати вже зараз, щоб гарантувати нормальне життя людям. Були доповіді щодо звільнення територій Херсонщини – робимо все, щоб якнайшвидше дати людям електрику, воду, зв&#x27;язок, фінансові та соціальні послуги, нормальну медицину. У Херсоні нарешті знову відкриваються аптеки, запрацювала пошта, банки, люди отримують доступ до інтернету. Є вже 30 пунктів роздачі гуманітарної допомоги. Понад 20 деокупованим населеним пунктам Херсонщини повернули електрику. Миколаївщина – те саме. Повертаємо все, що необхідно для нормального життя. Працюємо, щоб відновити водопостачання Миколаєву. У Снігурівці розпочато виплату пенсій. І я дякую всім, хто забезпечує відновлення. А особливо нашим саперам і рятувальникам. Завдяки їхній роботі можуть працювати безпечно всі інші. Іще раз повторю всім на деокупованій території: будь ласка, будьте дуже обережні! Росія хоче вбивати навіть після втечі з нашої землі. Тому потрібно бути дуже уважним. Якщо ви побачите будь-який підозрілий предмет, повідомляйте рятувальникам і поліції. Якщо якусь будівлю ще не перевірили сапери, будь ласка, не заходьте туди самостійно. Якщо якусь дорогу ще не перевірили, будь ласка, оминайте її. Доповіді й повідомлення з Донеччини – без змін. Жорсткі бої тривають у тих же пунктах, що й раніше. Тримаємо позиції попри десятки атак. Звичайно, було багато міжнародної комунікації. Не про все зараз можна говорити. Захищаємо інтереси України, як завжди. Сьогодні – професійний день тисяч наших людей, які виконують одну з найважливіших робіт. І це не тільки робота з інформування людей. День працівників радіо, телебачення та звʼязку – це про тих, хто зміцнює демократію завжди. Хто інтегрує суспільство інформаційно, емоційно та політично. Хто об&#x27;єднує наші інтереси, наш біль і наші радощі, наші надії та прагнення, наші проблеми. Що сильніша саме ця сфера в країні, то сильніша там і демократія. Я щиро вітаю всіх, хто працює в цій сфері, – кожного й кожну. Тих, хто робить телемарафон, і тих, хто працює на інших інформаційних майданчиках. І ведучих, і репортерів, яких ми бачимо й чуємо, і студійних працівників, продюсерів, працівників редакцій, яких суспільство зазвичай не бачить і не чує, але без яких цієї галузі просто не було б. Дякую вам усім за вашу роботу для українців! Сьогодні було доволі тривале інтерв&#x27;ю, провів ще «офрек» для журналістів – саме для працівників радіо й телебачення. І день ще не закінчується... Ще – засідання Радбезу ООН щодо нової хвилі російського ракетного терору. Стежимо за заявами, працюємо з партнерами, захищаємо українські інтереси. Звичайно, одне з головних питань на Радбезі – ситуація в Польщі, з&#x27;ясування всіх обставин того, як російська агресія перетнула польський кордон. Українська позиція дуже прозора: ми прагнемо встановити всі деталі, кожен факт. Саме тому ми потребуємо, щоб наші фахівці долучилися до роботи міжнародного слідства і щоб ми отримали доступ до всіх наявних у партнерів даних і до місця вибуху. Вся наша інформація – у повному доступі, ми даємо її партнерам ще починаючи з ночі, із тих перших годин, коли світ почав з&#x27;ясовувати, що сталося. Ще вночі говорив з Президентом Дудою, висловив йому свої співчуття – російська агресія забрала життя двох громадян Польщі. І я хочу, щоб ми всі зараз разом хвилиною мовчання вшанували пам&#x27;ять усіх, чиї життя забрала ця російська війна. Громадян України, громадян Польщі...</p>
  <div class="source"><a href="https://www.president.gov.ua/news/na-hersonshinu-ta-mikolayivshinu-povertayemo-vse-sho-neobhid-79189">https://www.president.gov.ua/news/na-hersonshinu-ta-mikolayivshinu-povertayemo-vse-sho-neobhid-79189</a></div>
</article>


<article>
  <h2>Що більше форм терору використає Росія в цій війні, то більше коштів світ спрямує на зброю й захист – звернення Президента України до учасників Bloomberg New Economy Forum</h2>
  <div class="badges"><span class="chip">UK</span> <span class="chip">2022-11-17</span></div>
  <p>Шановні пані та панове! Дякую вам за увагу до України! Сьогоднішнє наше спілкування фактично фіналізує роботу вашого форуму, це символічно. Символічно, бо глобальна ситуація безпосередньо залежить від того, коли і як закінчиться російська агресія. Погляньте, скільки загроз і криз для всіх у світі спровоковано цією агресією. Я наведу зараз три приклади, але їх більше, значно більше. Щойно сталася чергова російська терористична атака. Зранку – десятки ракет. Цивільні обʼєкти – головна мішень. Росія воює проти електрики й тепла для людей, підриває електростанції та інші енергооб&#x27;єкти. Це така повсякденність зараз в Україні – через російський терор. Ось чому ми докладаємо стільки зусиль, щоб отримати сучасні ППО й ПРО від партнерів. Плюс постійні бойові дії на фронті довжиною понад тисячу кілометрів. Що це означає з глобального погляду? Замість того щоб вкласти трильйони доларів у розвиток людського капіталу, світ буде витрачати колосальні кошти на переозброєння – додатково до вже запланованих. От побачите. Зараз усі уважно дивляться на те, як ми в Україні захищаємося. Дивляться, яка зброя найкраща, яка тактика спрацьовує, які оборонні системи дають максимальний результат. Якщо говорити чесно, лише кілька країн могли б зараз захищатися від агресії так само інтенсивно, як це робимо ми. Просто немає стільки снарядів, зброї. Але потенційних агресорів у світі й заморожених конфліктів, які можуть розгорітися знову, все ж більше, ніж таких країн. А отже, є шалений дефіцит безпеки. Тому що більше форм терору використає Росія в цій війні, то більше коштів світ у підсумку спрямує на зброю й на захист від потенційного повторення таких ударів, яких ми зазнаємо. Ще приклад... Замість того щоб приділяти максимум уваги «зеленій» трансформації, різні уряди однаково шукають, як би гарантувати дешевше постачання нафти, газу, вугілля, щоб знизити енергетичні ціни. Саме ціна енергії, а не чистота енергії – питання номер один для багатьох. І так не було б, якби не російська агресія і використання Росією енергоресурсів як зброї. Третій приклад... За лічені тижні й абсолютно штучно виникла загроза голоду для десятків мільйонів людей. Не через посуху чи економічну кризу, а через військову блокаду наших портів, країни – експортера продовольства. Десятиліттями світ не бачив подібного. Будь-яка нова катастрофа у тій чи іншій країні через високі ціни на їжу або, не дай боже, через голод – це мінус роки для глобального розвитку. На вашому форумі обговорювалося багато різних тем протягом цих днів... Але скільки з них не залежать від того, що принесла і ще, на жаль, може принести російська агресія? Меншість. Тому, коли Україна пропонує формулу миру, це справді формула миру не просто для нас, а для світу. Коли загроза комплексна, то й відповідь має бути комплексною. Простою зупинкою вогню нічого не вирішиш. Саме така наша формула. Треба повертати мир – надійно, довготривало. Простим пом&#x27;якшенням криз, що спровоковані Росією, не повернеш стабільності. Треба повністю демонтувати кожну загрозу. Днями на саміті в Індонезії я представив саме такі наші пропозиції – надійного миру й повного демонтажу російських загроз. І я дякую всім, хто підтримує українську формулу миру. А зараз хочу додати ще один компонент. Що означає мир? Це ж дуже практично насправді. Це порятунок життів. Стабілізація і розвиток. Розвиток! Уже зараз, приєднуючись до відбудови України, різні країни й компанії отримують стимули для зростання. Але коли ми відновимо територіальну цілісність і гарантуємо надійний мир, Україна стане потужним джерелом нового глобального розвитку. І це не просто про економіку, а саме про сучасну економіку. Наведу вам іще три приклади. Україна здатна замістити чистою енергією брудне викопне паливо з Росії. У нас величезний потенціал у низьковуглецевій енергетиці. Україна здатна стати ключовим партнером Європейського Союзу для цілей декарбонізації. Ми станемо одним з основних постачальників «зеленого» водню й «зеленої» електрики в ЄС. Кліматичні умови України, вільні площі, енергія сонця, енергія вітру дають змогу виробляти «зелену» електрику з дуже конкурентною собівартістю. Лише за три роки перед російським вторгненням у нас було збудовано 7 гігаватів відновлюваної енергетики. Потенціал – у рази більший. Плюс Україна може виробляти десятки мільйонів тонн «зеленого» й дешевого аміаку. Плюс сильні позиції в біоенергетиці. Плюс потужна атомна енергетика й енергетична інфраструктура, яка об&#x27;єднана з енергомережею Євросоюзу. Зараз російський ракетний терор спрямований передусім на ці наші потужності. Лише позавчора Росія за день випустила майже сто ракет проти наших енергообʼєктів. Майже сто! Сьогодні – знову... Звичайно, втрати великі. Але це означає тільки те, що й відбудова буде масштабною. Я запрошую ваші країни й компанії вже оцінювати перспективи та приєднуватися до нашої відбудови. До речі, зараз маємо рішення однієї з найбільших австралійських приватних інвестиційних груп, яка зобов&#x27;язалася інвестувати перші 500 млн дол. саме в ініціативу щодо «зеленого» зростання України в межах створення Фонду відновлення обсягом 25 млрд дол. Я вдячний пану Ендрю Форресту за рішення бути першим, а також пану Ларрі Фінку з BlackRock за допомогу у структуруванні цього Фонду. Інший приклад – видобуток ресурсів. Сучасна економіка потребує літію, графіту та інших рідкоземельних металів. По деяких таких ресурсах у нас найбільші запаси у Європі. Це вже колосальні можливості. Плюс виробничі й транспортні можливості, плюс наш потенціал у машинобудуванні, наша культура праці й доступ до провідних ринків світу – це основа саме для того економічного зростання, якого всі так потребують. Третє – аграрний сектор. Світ побачив, що без українського експорту неможливо гарантувати глобальну продовольчу безпеку. Наша експортна зернова ініціатива вже допомагає стабілізації. І щойно ухвалено рішення подовжити її на 120 днів. Але пропозиція України – подовжити Чорноморську ініціативу безстроково. Це життєво необхідно для стабільності. Плюс ми заснували програму Grain From Ukraine, щоб разом із партнерами надати стільки продовольчої допомоги найбіднішим країнам, скільки тільки можливо. Але повернення миру Україні означатиме, що ми зможемо не просто стабілізувати ринок у відповідь на кризу, а гарантувати продовольчу стабільність і недопущення будь-яких криз. І знов-таки я навів лише три приклади, а їх значно більше. Мир в Україні – це глобальна потреба. Я підкреслюю: не тимчасове затишшя, не муляж миру, яким спокушає Росія, щоб просто підготувати новий етап агресії, а справжній мир. Я знаю, що його можливо досягти. Але для цього треба берегти глобальну єдність і продовжувати підтримувати нашу боротьбу за свободу. Треба берегти глобальну чесність і посилювати тиск на Росію за терор. І треба берегти глобальну раціональність і вже зараз співпрацювати з нами заради майбутнього розвитку. Ще раз дякую вам за увагу! І хай буде надійний мир. Слава Україні!</p>
  <div class="source"><a href="https://www.president.gov.ua/news/sho-bilshe-form-teroru-vikoristaye-rosiya-v-cij-vijni-bilshe-79205">https://www.president.gov.ua/news/sho-bilshe-form-teroru-vikoristaye-rosiya-v-cij-vijni-bilshe-79205</a></div>
</article>


<article>
  <h2>Якщо світ працюватиме в єдності, голод буде переможений – звернення Президента України</h2>
  <div class="badges"><span class="chip">UK</span> <span class="chip">2022-11-17</span></div>
  <p>Бажаю здоровʼя, шановні українці! Сьогодні маємо важливі міжнародні результати. Подовжено нашу експортну зернову ініціативу. Попри всі складнощі, попри різноманітні маніпуляції Росії будемо й далі експортувати агропродукцію через наші чорноморські порти. Це дуже конкретна річ – те, завдяки чому світ бачить значення України. За час від 1 серпня з портів Великої Одеси вийшли вже понад 450 суден. Загальний обсяг продовольства – 11 млн тонн. Географія дуже широка: Марокко, Алжир, Лівія, Туніс, Єгипет, Судан, Ефіопія, Сомалі, Кенія, Ємен, Ліван, Бангладеш, Китай, Індія, Індонезія, Туреччина, а також країни Європейського Союзу. Десятки мільйонів людей, передусім у країнах Африки, врятовані від голоду, зокрема шляхом постачання в межах Продовольчої програми ООН із наших портів. Вдалося й знизити напругу на глобальному продовольчому ринку. А це означає, що ціни на їжу суттєво менші, ніж могли б бути без нашого продовольчого експорту. Ми зробили все, щоб розширити цю роботу. І я дякую всім нашим партнерам, які допомагають: ООН і особисто Генеральному секретарю Гутеррішу, Туреччині й особисто Президенту Ердогану. Дякую всім у нашій команді, хто відповідає за цей напрямок. Справді важливий результат. Сьогодні ж в Офісі відбулася нарада щодо нашої ініціативи Grain from Ukraine. Маємо згоду таких країн, як Німеччина, Польща, Бельгія, Японія, Туреччина, США, долучитися до роботи ініціативи. Але це ті, хто вже ухвалив рішення. Країн-учасниць буде більше. Сенс дуже простий і максимально конкретний. Усі країни світу разом з Україною можуть забезпечити постачання продовольства для тих у світі, хто найбільше страждає від дефіциту їжі. Вже скоро надамо більше деталей, як це буде працювати. Я вважаю, що ця російська агресія має привести увесь світ до очевидного висновку: ніколи більше у світі не має бути масового голоду. Якщо світ працюватиме в єдності, голод буде переможений. Дуже важливе рішення ухвалене в Нідерландах. Є перший вирок убивцям, які знищили малайзійський «Боїнг» у небі над Донбасом у 2014 році. Три особи отримали довічний термін. І обов&#x27;язково настане день, коли вони почнуть відбувати це покарання. Але це рішення не просто про трьох убивць. Росія багато брехала про цю катастрофу, але все одно ключові факти були встановлені. Зараз засуджені виконавці й забезпечена основа, щоб засудити винних і вищого рівня. Тих, хто несе повну особисту відповідальність за злочин агресії проти України – первісний злочин, який породив усі інші, скоєні рашистами від 2014 року. Це те, без чого насправді неможливо убезпечити світ від повторення таких війн, як російська агресія проти нашої держави. Коли всі вбивці й кати будуть засуджені, коли їхні командири та політичний «дах» отримають справедливі вироки, коли Росія відшкодує всі збитки, завдані російською агресією, – це буде дуже міцний фундамент довготривалого миру. Ми маємо всі можливості, щоб це забезпечити. Кожен російський воєнний злочин, кожен їхній терористичний удар отримає свою юридичну відповідь. Сьогоднішнє рішення в Гаазі це доводить. Увесь день триває ліквідація наслідків чергової ракетної атаки проти України... Знову аварійні відключення світла на додачу до планових, стабілізаційних. Станом на цей час понад 10 мільйонів українців без електрики. Найбільше – у Вінницькій області, на Одещині, Сумщині, у Києві. Ми робимо все, щоб нормалізувати постачання. У Дніпрі десятки людей поранені внаслідок ракетного удару. Усім надається допомога. У Запоріжжі триває розбір завалів житлового будинку, який був знищений російським обстрілом цієї ночі... У переліку загиблих – сім осіб. На жаль, ця кількість може збільшитись. Тільки за першу половину сьогоднішнього дня нашим силам оборони вдалося збити шість російських крилатих ракет та п&#x27;ять «Шахедів». На жаль, не всі, що були запущені терористами. Знову й знову повторюємо партнерам, що лише повний захист українського неба вбереже і Україну, і Європу від багатьох можливих ескалацій російської агресії й точно спонукатиме Росію до справжнього припинення війни. Не до тієї пропаганди, яка зараз звучить із Кремля про нібито готовність до переговорів, щоб виграти трохи часу й зібратися з силами для нових ударів. А до справжнього миру. Хочу подякувати сьогодні Фінляндії та Швеції за рішення щодо нових пакетів оборонної підтримки. Це дуже вагомо. Кожне таке рішення держав робить їх співтворцями нашої перемоги й майбутнього миру. Підписав сьогодні кілька указів про нагородження наших воїнів. 402 військовослужбовці Збройних Сил України відзначені державними нагородами. Загалом за час із 24 лютого вже понад 32 тис. українців і українок були нагороджені за хоробрість у боях. 4950 із них – посмертно. Маємо завжди памʼятати, скільки людей віддали свої життя, щоб урятувати Україну й свободу. Вічна памʼять усім, чиї життя забрала російська агресія! Слава всім, хто здобуває перемогу для України! Я дякую кожному й кожній, хто допомагає нам і працює заради держави! Слава Україні!</p>
  <div class="source"><a href="https://www.president.gov.ua/news/yaksho-svit-pracyuvatime-v-yednosti-golod-bude-peremozhenij-79233">https://www.president.gov.ua/news/yaksho-svit-pracyuvatime-v-yednosti-golod-bude-peremozhenij-79233</a></div>
</article>


<article>
  <h2>Російська агресія не зупиняється ні на день, тож не має зупинятися й тиск на Росію, і це може робити кожен на своєму рівні – звернення Президента України до університетської спільноти Ірландії</h2>
  <div class="badges"><span class="chip">UK</span> <span class="chip">2022-11-18</span></div>
  <p>Шановні друзі! Пане міністре, пане Президенте, дорогі студенти! Я радий вітати вас! Готуючись до цієї зустрічі, я дізнався, що цими днями Росія запровадила санкції проти 52 політичних діячів вашої країни. Причому за що? За те, що ваша країна підтримує європейські зусилля для припинення російського терору й для реанімації міжнародного права. Звичайно, обмеження, які запроваджує Росія, ні на що особливо не впливають. Це більше пропагандистська річ, щоб на російському ж телебаченні могли збрехати, ніби Росія на щось здатна в дипломатії. Але, побачивши це повідомлення про ваших 52 політиків, я згадав інше число 52, і теж нещодавнє. І теж таке, що має стосунок до санкцій. Як ви знаєте, в Індонезії щойно відбувся саміт країн із найбільшими економіками. І учасники саміту погодили спільну декларацію якраз із 52 пунктів. Доволі змістовних – у них відображено багато наявних глобальних проблем. Формально декларацію підтримала й Росія, однак реально вона порушує більшість із тих речей, які містяться в декларації. А деякі болісні глобальні проблеми, які «двадцятка» декларує вирішити, взагалі свідомо створені Росією. Тобто уважно прочитавши ці 52 пункти балійської декларації, можна переконатися, чому міжнародний тиск на Росію, зокрема санкційний, має не лише зберігатись, а й посилюватися. Росія продовжує руйнувати міжнародні відносини й життя людей і вдає, ніби разом з усіма проти цієї дестабілізації бореться. Ось із пункту 4-го декларації: «Важливо підтримувати міжнародне право й багатосторонню систему, яка гарантує мир і стабільність... Сьогоднішня ера не повинна бути ерою війни». І це тоді, коли Росія мобілізувала всі ресурси, щоб не просто перетворити наш час на час війни, а щоб стати найбільшою в історії державою-терористом. Пункт 5-й декларації: Росія каже, що нібито разом з іншими вживатиме заходів для сприяння енергетичній стабільності та стабільності ринків. І в той самий час, коли цей саміт в Індонезії ще триває, Росія здійснює ракетну атаку проти нашої країни. Майже сто ракет – саме проти енергетики. Наступного дня – ще ракетна атака. І не лише проти електростанцій, а й проти об&#x27;єктів газовидобування. Ось така енергетична стабільність по-російськи. Пункт 13-й балійської декларації щодо протидії кліматичним змінам. Росія нібито підтверджує захист навколишнього природного середовища, а сама знищила в нашій країні своєю агресією вже майже 3 мільйони гектарів лісів! Вони спалені обстрілами. І це лише один із тисяч злочинів Росії проти довкілля. Пункт 22-й декларації: «Країни докладатимуть усіх зусиль для своєчасного доступу до вакцин, терапевтичних та діагностичних засобів». А насправді сотні лікарень знищені російськими обстрілами. На більшій частині території, яку Росія окупувала, взагалі немає доступу до медицини. Навіть до найпростіших ліків, до хірургічних операцій, до інсуліну... І це у Європі. У 2022 році. І так майже всі 52 пункти балійської декларації. Читаєш і бачиш, наскільки Росія забрехалась і що вона зараз – найбільша загроза для світу. Наведу ще 44-й пункт. У ньому, зокрема: «Доступ до освіти є правом людини та ключовим інструментом інклюзивного й сталого економічного відновлення». А знаєте, скільки освітніх закладів в Україні російська армія зруйнувала за дев&#x27;ять місяців війни? 2719 зазнали обстрілів, а 332 зруйновані повністю. Це університети, школи... Дорогі друзі! Російська агресія не зупиняється ні на день. Як ні на день не зупиняється російська брехня світу. Тому за все це так само ні на день не має зупинятися й міжнародний тиск на Росію. І це можуть робити не лише політики, а й кожен на своєму рівні. Звичайно, треба застосовувати нові санкції проти Росії. Це ефективно. Потрібен новий європейський санкційний пакет. Будь ласка, захищайте цю потребу на загальноєвропейському рівні. Треба бути активними в поширенні правди про війну та спровоковані нею кризи. Це те, що точно можете робити й усі ви. Будь ласка, говоріть про те, що відбувається, і знайдіть зручний для себе формат підтримки чесних медіа чи блогерів, які висвітлюють глобальні справи, зокрема російську агресію. І, будь ласка, шукайте конкретні проекти, які можуть допомогти нашому захисту й нашим людям. Що більше буде колективних зусиль, то швидше ми змусимо Росію піти з території України й виконувати зобовʼязання перед світом. Я дякую вам за увагу! Я дякую за підтримку, Ірландіє! Слава Україні!</p>
  <div class="source"><a href="https://www.president.gov.ua/news/rosijska-agresiya-ne-zupinyayetsya-ni-na-den-tozh-ne-maye-zu-79241">https://www.president.gov.ua/news/rosijska-agresiya-ne-zupinyayetsya-ni-na-den-tozh-ne-maye-zu-79241</a></div>
</article>


<article>
  <h2>Ніде на фронті не пасуємо перед ворогом, на визначених ділянках готуємо майбутні успіхи – звернення Президента України</h2>
  <div class="badges"><span class="chip">UK</span> <span class="chip">2022-11-18</span></div>
  <p>Бажаю здоровʼя, шановні українці! Протягом усієї доби енергетики працювали, щоб відновити нормальну технічну можливість постачання електрики, завдяки чому сьогодні аварійних відключень уже значно менше. Станом на вечір у більшості областей, де тривають відключення, діяли саме стабілізаційні погодинні графіки. Аварійні ж відключення застосовували більшою мірою на Одещині та в Києві. Важка ситуація з енергопостачанням зберігається загалом у 17 регіонах та в столиці. Київщина й Київ, дуже важко – Одещина, а ще Вінниччина й Тернопільщина... У Херсоні сьогодні відкрили спеціальні пункти – «Пункти Незламності». Перші два. Буде більше. Поки налагоджується електрика в місті, люди можуть підзарядити телефони, зігрітися, випити чаю й отримати допомогу. Розгорнули там звʼязок, є «Старлінки» тощо. Ми знаємо, що людям дуже складно, бо окупанти зруйнували все перед втечею. Але ми все підключимо, все відновимо. Сьогодні в Києві був віце-президент Єврокомісії Домбровскіс. Говорили з ним зокрема про енергетику. Також детально обговорили фінансову співпрацю між Україною та Євросоюзом, потреби нашої держави у фінансуванні до кінця року і в наступному році. Очікуємо в цьому році два транші макрофіну – 2,5 млрд євро ще в листопаді і 0,5 млрд євро на початку грудня. Обговорили й нові санкції проти Росії, які можуть бути запроваджені на європейському рівні. Поспілкувався сьогодні зі студентською спільнотою Ірландії – країни, яка дуже принципово нас підтримує. Хоча це нейтральна країна у військовому плані, Ірландія все ж міцно захищає європейські цінності й допомагає нам політично та гуманітарно. Я звернувся до ірландців із двома проханнями. Перше – просувати на загальноєвропейському рівні необхідність посилювати санкції проти Росії. Друге – допомагати нам поширювати правду про події в Україні та про російський терор. Також звернувся до учасників безпекового форуму в канадському Галіфаксі – це один зі світових безпекових форумів. Іще раз представив українську формулу миру і запросив Канаду та інших наших партнерів обрати для себе такий компонент формули миру, у якому вони можуть проявити своє лідерство максимально. Саме в цьому і є сенс того, як ми викладаємо наші пропозиції щодо відновлення миру. Ми їх розклали на елементи – те, з чого складається російська агресія. І робимо все, щоб знешкодити кожен із цих елементів і щоб через це знешкодити агресора. Я щодня отримую дуже позитивний фідбек у світі на цей наш підхід – провідні лідери підтримують українську конструктивність. І я вірю, що нам вдасться реалізувати нашу формулу миру. Наджорстокі бойові дії на Донеччині тривають і досі, жодних помʼякшень боїв чи передишок не було. Лише за вчорашню добу відбито близько сотні російських атак у Донецькій області. Всі наші воїни, які тримають позиції на Донбасі, – справжні герої. Я хочу сьогодні особливо відзначити прикордонників Харківського та Сумського загонів, які зараз діють саме на Донеччині. Їхні мінометні розрахунки дуже допомагають, не даючи спокою окупантам. Це те, що треба, хлопці! Дякую вам! Також дякую бійцям 4-ї бригади оперативного призначення Нацгвардії, яка захищає Україну на Бахмутському напрямку. Розумна ініціатива та стійкість – це дві речі, які забезпечують надзвичайно корисні результати. На жодній із ділянок фронту не пасуємо перед ворогом. Усюди відповідаємо, усюди тримаємо позиції. На визначених ділянках готуємо майбутні успіхи. Говорив сьогодні з Президентом Туреччини Ердоганом. Подякував за зусилля для подовження нашої експортної зернової ініціативи. Обговорили ще й деталі нашої нової гуманітарної ініціативи Grain from Ukraine. Сподіваюся, що Туреччина долучиться до її реалізації. Звичайно, приділили увагу і безпековій співпраці, і ситуації в енергетиці. Завтра в нас буде дуже активний день, і зовсім не вихідний. Очікуємо новин і можливостей для України. І вже готуємо для них відповідний ґрунт. А сьогодні хочу сказати іще одне – привітати. Привіти всіх сержантів Збройних Сил України з їхнім професійним днем. Сьогодні вже багато було сказано теплих слів і в армії, і в суспільстві. Сержанти – це справді ті люди, які забезпечують реальну єдність і взаєморозуміння між командирами та солдатами. Сержантський корпус – це справжня опора армії, і я дякую всім нашим сержантам, які вповні відповідають цим словам. Дякую кожному й кожній, хто зараз служить у наших силах оборони! Дякую всім, хто зробив захист України частиною своєї особистої долі! Слава нашим героям! Вічна памʼять і шана тим, хто віддав своє життя за свободу для українців! Слава Україні!</p>
  <div class="source"><a href="https://www.president.gov.ua/news/nide-na-fronti-ne-pasuyemo-pered-vorogom-na-viznachenih-dily-79261">https://www.president.gov.ua/news/nide-na-fronti-ne-pasuyemo-pered-vorogom-na-viznachenih-dily-79261</a></div>
</article>


<article>
  <h2>Щоб був мир, маємо зробити неможливими всі елементи російської агресії – звернення Президента України до учасників Halifax International Security Forum</h2>
  <div class="badges"><span class="chip">UK</span> <span class="chip">2022-11-19</span></div>
  <p>Дорогі друзі! Певно, більшість дискусій на цьогорічному форумі буде стосуватися одного питання: як закінчити російську війну. Але я прошу вас формулювати завдання точніше: як відновити справжній мир. Просто закінчення війни ще не гарантує миру. Росія зараз шукає короткострокового затишшя – паузу, щоб відновити сили. Хтось назвав би й це закінченням війни. Але така пауза лише погіршить ситуацію. Не можна назвати миром і будь-які ідеї поступок нашою землею або нашим суверенітетом, які колись звучали. Аморальні компроміси неминуче призведуть до нової крові. Справжній довготривалий і чесний мир може стати результатом лише повного демонтажу всіх елементів російської агресії. Україна запропонувала саме таку формулу миру. Я представив її Генасамблеї ООН і саміту «двадцятки». І я прошу вас допомогти нам реалізувати цю формулу! Це єдиний шлях до справжнього миру. У повному визначенні української формули миру десять пунктів. Це виклики, які треба подолати заради безпеки України, Європи та світу. Це формула миру для світу. Перше – радіаційна та ядерна безпека. Друге – продовольча безпека. Третє – енергетична безпека. Четверте – звільнення всіх полонених і депортованих. П&#x27;яте – виконання Статуту ООН і відновлення нашої територіальної цілісності та світового порядку. Шосте – виведення російських військ і припинення бойових дій. Сьоме – повернення справедливості, тобто трибунал для винних в агресії та компенсація збитків. Восьме – протидія екоциду. Дев&#x27;яте – гарантії безпеки для України, щоб не допустити ескалації. І десяте – це фіксація закінчення війни. У чому сенс такого підходу? Ми виокремлюємо те, з чого складається російська агресія, і пропонуємо партнерам разом з нами демонтувати всі елементи агресії, щоб дати безпеку. Це те, у чому кожен із наших партнерів може проявити своє лідерство. Дещо вже вдалося. Наприклад, ми подовжили експортну зернову ініціативу й пропонуємо нову гуманітарну ініціативу Grain from Ukraine для найбідніших країн. Це реальне наближення продовольчої безпеки. Так само крок за кроком можемо йти і в кожному з інших пунктів нашої формули миру. Я пропоную вам, шановні учасники й учасниці форуму, обрати можливі варіанти лідерства для ваших країн. Кожен пункт нашої формули миру містить пропозиції конкретних рішень. Будь ласка, оберіть, у якому пункті ви можете допомогти. Вірю, що Канада, яка так змістовно нас підтримує, також обере для себе один з пунктів формули миру і проявить всю силу свого лідерства. Я запевняю вас: мир можливий! Але, щоб мир був, маємо зробити неможливою російську агресію – усі елементи агресії. Хай так і станеться! Хай буде мир! Слава Україні!</p>
  <div class="source"><a href="https://www.president.gov.ua/news/shob-buv-mir-mayemo-zrobiti-nemozhlivimi-vsi-elementi-rosijs-79253">https://www.president.gov.ua/news/shob-buv-mir-mayemo-zrobiti-nemozhlivimi-vsi-elementi-rosijs-79253</a></div>
</article>


<article>
  <h2>Забезпечимо все, що потрібно для нашого захисту – звернення Президента України</h2>
  <div class="badges"><span class="chip">UK</span> <span class="chip">2022-11-19</span></div>
  <p>Бажаю здоровʼя, шановні українці! Коротко звітую про день, що почався сьогодні дуже рано, був дуже активним, і ще мій графік на цей день не вичерпаний. Щойно провів чергове засідання Ставки. Основні питання – фронт. Забезпечення наших військових, ситуація на конкретних ділянках передової й те, що ми плануємо, щоб збільшити кількість українських прапорів у містах на півдні та сході України. Окремо обговорили бої на Донеччині. Були доповіді. Робимо все, щоб допомогти нашим героям витримувати російські атаки. Звичайно, окрему увагу приділили енергетиці. Склад учасників засідання Ставки традиційний. Головнокомандувач, командувачі та всі, хто працює заради нашої оборони. Сьогодні відбувся й надзвичайно важливий візит в Україну – візит нового Премʼєр-міністра Британії Ріші Сунака. Дуже змістовний візит. Усі ключові питання наших відносин встигли обговорити. Будуть нові результати для обох наших країн – це вже точно. Дякую, Ріші, пане Премʼєр-міністре, за готовність разом із нами ще міцніше захищати свободу. Маємо й деякі дуже потрібні рішення – домовилися про них сьогодні. Як і завжди, сьогодні отримував доповіді щодо відновлювальних робіт в енергетиці. По всій країні працюємо, щоб стабілізувати ситуацію. Найбільше проблем з електрикою – Київ і область, Одеса й область, Харків і область. Вінниччина, Тернопільщина, Черкаси, Чернігів та інші регіони – енергетики роблять усе можливе, щоб дати людям нормальне життя. Херсон – відновлюємо транспортне сполучення. Є перший потяг із Києва. Щодня створюємо нові можливості для людей. Готуємо вагомі міжнародні події – вже найближчим часом. Усе, що потрібно для нашого захисту, ми забезпечимо. Усіх, кого можна залучити до підтримки нашої держави, ми залучаємо. Дякую всім, хто працює для України! Дякую всім, хто воює за Україну! Дякую всім у світі, хто допомагає! Слава Україні!</p>
  <div class="source"><a href="https://www.president.gov.ua/news/zabezpechimo-vse-sho-potribno-dlya-nashogo-zahistu-zvernenny-79285">https://www.president.gov.ua/news/zabezpechimo-vse-sho-potribno-dlya-nashogo-zahistu-zvernenny-79285</a></div>
</article>


<article>
  <h2>Україна бажає миру, але для його відновлення ми потребуємо підтримки – звернення Президента до учасників Міжнародної організації Франкофонії</h2>
  <div class="badges"><span class="chip">UK</span> <span class="chip">2022-11-20</span></div>
  <p>Дорогі друзі! Дорогі лідери! Я хочу розповісти вам зараз про один типовий день у нашій країні. На жаль, типовий... І не з нашої вини. День цього тижня. Поставте собі питання: чим ви були зайняті цього вівторка? Про що турбувалися? Що відчували? Для України цей вівторок – це майже сто ракетних ударів. Сто різних ракет проти наших міст. Проти житлових будинків. Проти підприємств. Проти електростанцій. Знаєте, що таке цей ракетний удар? Це понад 20 мільйонів людей без світла. Така була шкода енергосистемі, таке було термінове аварійне відключення. Відключились і реактори на двох наших атомних станціях – через ракетне ураження енергетики. Пані та панове! Усі ви знаєте, яку страшну війну Росія веде проти України. Усі ви знаєте, як ми хочемо повернути мир. Усі ви могли почути, що ми для цього пропонуємо. Українська формула миру дуже чітка, і кожен її пункт абсолютно пропрацьований. Радіаційна та ядерна безпека. Продовольча безпека. Енергетична безпека. Звільнення всіх полонених і депортованих. Виконання Статуту ООН і відновлення територіальної цілісності України та світового порядку. Виведення російських військ і припинення бойових дій. Повернення справедливості. Протидія екоциду. Недопущення ескалації. Фіксація закінчення війни. Кожен з цих пунктів – це конкретні рішення, те, що потрібно зробити для безпеки. Російська агресія не просто припиниться – будуть відновлені стабільність і передбачуваність для всіх у світі. Ось чому наша формула миру – це формула миру для світу. І я пропоную всім лідерам, усім сумлінним країнам обрати той елемент формули миру, який ви можете допомогти нам реалізувати. Україна справді бажає миру. Але, щоб мир відновити, ми потребуємо підтримки. Саме тому зараз я звертаюся до вас. Україна завжди допомагає. Це точно знають десятки країн у світі, чия безпека безпосередньо залежить від співпраці з Україною. Цьогоріч це знову підтвердилося. Коли Росія заблокувала Чорне море й наші порти, сотні мільйонів людей у різних країнах опинилися на межі жорстокої продовольчої кризи. Коли нам вдалося відновити наш експорт і повернути на продовольчий ринок мільйони тонн української аграрної продукції, нарешті почало зʼявлятися відчуття стабільності. Ось чому так важливо, щоб ми все ж зупинили російську агресію. Це не просто про нашу країну, яку Росія намагається захопити. Це не просто про нашу землю й ресурси, які Росія хоче привласнити. Це про більше. Про стабільність для всіх у світі. Це про нашу й вашу радіаційну безпеку – щоб жодна російська ракета не вдарила по наших атомних станціях. Це про нашу й вашу енергетичну безпеку – щоб нарешті припинилася дестабілізація енергоринків, яку Росія використовує як зброю. Це про нашу й вашу продовольчу безпеку – щоб у людей на столах елементарно була їжа. Мир в Україні – це мир і для вас. Сьогодні 270-й день повномасштабної війни. Понад 4700 ракет застосувала Росія. Сотні наших міст просто спалені. Тисячі людей загинули. Сотні тисяч силою депортовані в Росію. Мільйони поїхали з України до інших країн, рятуючись від війни. Ми маємо це зупинити. Маємо зупинити російську агресію. Я завжди це кажу: повернення миру можливе! Але це можливо, коли кожен у світі розуміє, що ніхто у світі не заслуговує жодного дня терору. Дякую вам за увагу! Дякую вам за підтримку! Слава Україні!</p>
  <div class="source"><a href="https://www.president.gov.ua/news/ukrayina-bazhaye-miru-ale-dlya-jogo-vidnovlennya-mi-potrebuy-79297">https://www.president.gov.ua/news/ukrayina-bazhaye-miru-ale-dlya-jogo-vidnovlennya-mi-potrebuy-79297</a></div>
</article>


<article>
  <h2>Цьогоріч світ побачив, яким вагомим є внесок українців у глобальну продовольчу безпеку – звернення Президента України</h2>
  <div class="badges"><span class="chip">UK</span> <span class="chip">2022-11-20</span></div>
  <p>Бажаю здоров’я, шановні українці! Завершується цей день – уже 270-й день повномасштабної війни. Коротко звітую. Перше – фронт. Найбільш жорсткі бої, як і раніше, на Донеччині. Хоча атак цієї доби менше – через погіршення погоди, кількість російських обстрілів залишається, на жаль, надзвичайно великою. Луганщина – потроху і з боями рухаємося. Станом на цей час загалом на сході вже майже 400 обстрілів із початку дня. Дякую кожному й кожній, хто тримає позиції і хто допомагає нашим силам оборони. Південь – тримаємо оборону, послідовно, дуже прораховано знищуємо потенціал окупантів. Друге – це енергетика. Відновлення мереж і технічних можливостей постачання, розмінування ліній електропередачі, ремонти – все триває цілодобово. Вдалося полегшити ситуацію в частині регіонів, де ще вчора було дуже багато реальних проблем. Цього вечора стабілізаційні відключення є в 15 областях і в Києві також. Найбільше – Вінниччина, Сумщина, Полтавщина, Хмельниччина, Франківщина, Київщина і столиця. Робимо все можливе й неможливе, щоб повернути нормальність життя Одесі, Харкову та всім нашим містам і громадам. І я дякую всім енергетикам, працівникам комунальних служб, обласних адміністрацій – усім, хто працює заради українців. Третє – зовнішня політика. Сьогодні звернувся до учасників саміту Міжнародної організації Франкофонії. Це понад 50 країн-учасниць, ще понад два десятки країн-спостерігачів. Африка, Азія, Америка, Європа – всюди чують Україну, всюди знають наші пропозиції про те, як повернути мир Україні і як повернути стабільність світу. Одразу скажу, що українську формулу миру сприймають у світі надзвичайно позитивно. Вона цілком конструктивна й реалістична – на відміну від порожньої й брехливої російської риторики про нібито їхню готовність до якихось там переговорів. Ми зробимо все, щоб світ сприйняв українську формулу миру. Кілька важливих міжнародних звернень буде й на новому тижні. І ми вже готуємося. І ще одне. Традиційно в Україні у третю неділю листопада відзначається День працівників сільського господарства. Чи був колись міжнародний контекст у цього дня? Цьогоріч він точно є. Цьогоріч багато хто у світі побачив, наскільки вагомим є внесок українців у глобальну продовольчу безпеку. Життя мільйонів людей у різних країнах безпосередньо залежить від нашого аграрного сектору. Я дякую всім нашим людям, які працюють на землі, які забезпечують Україну та світ найнеобхіднішим. Завдяки тому, що ви є й працюєте, ми можемо знаходити підтримку для нашої держави у тих країнах, із якими ми поки не маємо традиційних відносин. Але ми матимемо, повірте мені. Слава всім, хто воює за Україну! Слава всім, хто працює й допомагає! Слава Україні!</p>
  <div class="source"><a href="https://www.president.gov.ua/news/cogorich-svit-pobachiv-yakim-vagomim-ye-vnesok-ukrayinciv-u-79305">https://www.president.gov.ua/news/cogorich-svit-pobachiv-yakim-vagomim-ye-vnesok-ukrayinciv-u-79305</a></div>
</article>


<article>
  <h2>Звернення Президента України з нагоди Дня Гідності та Свободи</h2>
  <div class="badges"><span class="chip">UK</span> <span class="chip">2022-11-21</span></div>
  <p>Шановні громадяни України! Ми відзначаємо сьогодні День Гідності та Свободи. Свято, яке показує, що для нас гідність і свобода – це свято. Відповідь на питання, хто такі українці і що для них головне. Дорогий народе! Ці слова я казав на цьому ж місці у цей же день рівно один рік тому. Що відтоді змінилося? Чимало. В нашій країні, Європі й усьому світі. Але дещо лишається незмінним. Це відповідь на питання, хто такі українці і що для нас головне. Дві цінності, нерозривно сплетені, як правий і лівий береги Дніпра. Як синій і жовтий кольори. Як слова Чубинського й музика Вербицького. Як дві нитки візерунка на вишиванці, де зашифровано наш генетичний код. Це гідність і свобода. Ми завжди про це пам’ятали й не маємо права забути. Завжди це цінували й не маємо страху захищати. Ми завжди знали, чого хочемо. А цього року всі дізналися, що ми можемо. Це побачили друзі й вороги. Союзники й партнери. Переконалися ми самі. Хтось – укотре. Дехто – вперше. Але всі разом ми довели й продовжуємо доводити, що гідність і свобода для нас – свято. Це залишилося незмінним. І всі побачили, на що здатні українці. Усі побачили, які в нас захисники й захисниці. Як можна дати відсіч одній із найбільших армій світу й стати однією з найкращих армій світу. Хтось скаже: звучить гучно. Так. Наше військо звучить гучно. І останні вісім років. І останні дев&#x27;ять місяців. Коли до загартованих бійців приєднуються музиканти, актори, олімпійські чемпіони, айтівці, науковці, бізнесмени. Сотні тисяч українців, які не сіли в літак, а стали в чергу до військкомату. І пліч-о-пліч стали на захист нашої мрії. Навіки вільної України. І всі побачили, на що здатні наші цивільні. Всі побачили, які в нас громадяни! Як можна ставати живою стіною на шляху військових колон окупанта, голіруч спиняти й розвертати ворожі танки й БТРи. Попри постріли та шумові гранати виходити на мітинги в окупації. Берегти український прапор і дочекатися ЗСУ. Затопити своє село, щоб не дати оркам проходу на Київ. Збити російський безпілотник банкою консервації. Дати окупантам насіння, щоб на місці, де вони згинуть, соняшники проросли. І всі побачили, які в нас лікарі, пожежники, рятувальники, залізничники, енергетики, фермери. Як можна бути на чергуванні кілька тижнів поспіль. Витягати з поля бою десятки поранених. Оперувати під бомбами й кулями. Під бомбами й кулями провести посівну та зібрати врожай. Читати лекції студентам онлайн, в окопі. Отримати диплом бакалавра онлайн, в окопі. Усі побачили, які в нас волонтери й небайдужі люди. Як можна за лічені години зібрати на безпілотники, швидкі, оптику, на тепловізори. Як дістати все. Купити все. Привезти все. А потім дістати, купити й привезти знову, бо це було не все. І в кожному селі варили борщі в банках і закривали тушкованку на фронт, бо ми згоріли б від сорому, якби наші воїни їли прострочені пайки, як орки. Ми готові віддати останнє, щоб український воїн виглядав гідно. Воював гідно. Перемагав гідно. І всі побачили, який у нас бізнес. Не олігархи, а сучасний, креативний, людяний і відповідальний бізнес. Як можна свій офіс, готель чи спортзал перетворити на прихисток для переселенців. Як бренди модного взуття шиють армійські черевики. Дизайнери жіночих суконь – бронежилети. Виробник садових меблів виготовляє їжаки. Зіркова модель готує їжу для бійців і біженців. Телеведуча робить «Бандера-смузі». Доктор наук сортує «гуманітарку» в Польщі. А оперний співак евакуює на своєму авто сотні людей. Всі побачили, які в нас діти. Як вони відмовляються від смартфонів і гаджетів, щоб передати кошти на армію. Як миють машини та продають малюнки, збираючи на ЗСУ. Як хлопчик втікає з дому, щоб записатись у ТрО. Як дівчинка з простріленими ногами 15 кілометрів веде авто, щоб вивезти чотирьох поранених дорослих. Усі побачили, який у нас народ! Готові віддати останнє. Готові стояти до останнього. Не втратили гідності. Мужності. Віри в себе. І об’єдналися. Щоб не втратити волю. Не втратити незалежність. Не втратити Україну. Можемо залишитися без грошей. Без бензину. Без гарячої води. Без світла. Але не без волі. І це залишається незмінним. Так, ми заплатили й продовжуємо платити за свободу дуже велику ціну. І ніколи не забудемо всіх, хто віддав за Україну своє життя. І ніколи не пробачимо всім, хто позбавив їх життя й хотів позбавити нас волі. Але головне, що це нікому не вдалось і ніколи не вдасться. Дорогий народе! Ці слова я казав на цьому ж місці у цей же день рівно один рік тому. Що відтоді змінилося? Чимало. На нашій землі з’явилися воронки. У наших містах і селах – блокпости та їжаки. На наших вулицях буває темно. У наших домівках буває холодно. Змін багато, але вони не змінили найголовнішого. Бо найголовніше – не ззовні, а всередині. І це залишається незмінним. І тому ми витримаємо. Ми вистоїмо. Всі. Різні. Але українці й українки. Захисники й захисниці. Всі, xто знає: треба бути гідним, а не здаватися. Бо здаватись українці не звикли. Тому що мають гідність. А тому – свободу! Це залишається незмінним. Ми все подолаємо. Пересилимо. Переживемо. Переможемо! І в День Гідності та Свободи зберемось на майдані Незалежності. Там, де завжди захищали гідність і свободу. На граніті, на барикадах під час Помаранчевої революції та Революції Гідності. Там, де ми відзначали 30-річчя незалежності України. І там, де ми відзначимо День Перемоги України. У мирному Києві, у мирній Україні я скажу про важливе. Про головне. Те, що лишилося незмінним. І залишиться незмінним. Слава Україні! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-gidnosti-ta-svo-79309">https://www.president.gov.ua/news/zvernennya-prezidenta-ukrayini-z-nagodi-dnya-gidnosti-ta-svo-79309</a></div>
</article>


<article>
  <h2>Маємо зберігати принциповість у протистоянні російській агресії, спільні дії – це і є справжня миротворчість – виступ Президента України на щорічній сесії Парламентської асамблеї НАТО</h2>
  <div class="badges"><span class="chip">UK</span> <span class="chip">2022-11-21</span></div>
  <p>Шановний пане президенте асамблеї! Шановні присутні! Шановні представники Іспанії та всіх інших країн Альянсу! Дорогі друзі! Радий вітати вас і дякую за всі теплі слова, які щойно прозвучали і звучатимуть в асамблеї на нашу підтримку – на підтримку боротьби за свободу. Сьогодні в Україні відзначається дев’ята річниця початку Майдану – Революції Гідності. У ті місяці 2013-2014 років, коли українці на площах і вулицях наших міст захищали право на європейський вибір для нашої держави, відбулася важлива річ і для всієї нашої з вами спільноти – спільноти народів, які об’єднані цінностями свободи, поваги до права, демократії та різноманітності. Українці наповнили потужною життєвою силою те, що багатьом почало здаватися лише бюрократичною формальністю. Українці та всі люди у Європі, в Америці, у світі, які нас підтримали й підтримують, наповнили новою енергією прапор Європейського Союзу. І фактично тим, як ми в Україні захищаємо свободу, ми об’єднали як Євросоюз, так і НАТО. Ми показали спільність викликів і довели спільність цінностей. Пані та панове! Хоч Україна поки ще не стала повноправною частиною ЄС і НАТО, я звертаюся до вас від імені народу, який завжди був, є й буде частиною ціннісного простору, до якого належите всі ви. Історія розводила нас по різні боки ідеологічних стін. Але стіни впали, і всі наші з вами цінності збережені. І не тільки я, а й мільйони наших людей, і більшість громадян ваших держав підтримують європейську та євроатлантичну інтеграцію України. Зараз, коли ми захищаємо наші з вами цінності не просто на площах і вулицях, а на полі бою в повномасштабній війні, абсолютно очевидно, наскільки несправедливим і протиприродним було відчуження України від Європи. Жодного відсотка від того відчуження ми не залишимо. Я закликаю вас робити все від вас залежне, щоб наша спільнота народів – народів цінностей – більше ніколи не стала розділеною чи послабленою! Всі ви бачите, що нам загрожує. Нам усім! Усім, хто не уявляє свого життя без свободи. Всі ви бачите, який вагомий внесок у захист нашої з вами спільноти робить Україна. Всі ви бачите, наскільки важливо те, що ми з вами реально об’єднались у захисті після 24 лютого. Отже, завдяки цьому ви бачите й те, що Україна має стати повноправним членом ЄС і НАТО. Я закликаю вас підтримати наші заявки на членство в ЄС та Альянсі! Українці не просто вірять – українці впевнені, що ми можемо захиститись у цій війні й повернути кордони об’єднаної Європи на всю довжину нашого східного та південного кордону. Українці не просто вірять – українці знають, що сила нашої демократії буде гарантією того, що жодна тиранія на схід від нас не зможе загрожувати Європі. Але, щоб реалізувати всі ці кроки, реалізувати все це, ми маємо використати всю силу нашої з вами спільноти, увесь потенціал нашої співпраці для того, щоб крок за кроком зупинити цю терористичну російську війну й повернути мир. Саме тому я запропонував українську формулу миру. Всі пункти нашої формули миру – безсумнівні. Кожен народ у нашій із вами спільноті зацікавлений у тому, щоб не відбулося жодних небезпечних інцидентів на атомних об’єктах. Усі ми хочемо, щоб російські терористи більше не змогли забирати життя людей. Кожній із наших держав потрібен гарантований захист від будь-яких російських ракет і від будь-яких диверсій проти об’єктів інфраструктури. Всі ми зацікавлені у стабільності ринків – енергетичного, продовольчого та інших. Усі ми прагнемо того, щоб міжнародне право зберігало свою силу й реально діяло. Кожен із нас вважає справедливим, щоб винні у воєнних злочинах, депортаціях та будь-яких проявах геноцидної політики відповідали перед судом. Усі ми хочемо, щоб ніде у Європі не було спалених міст і руїн замість нормального життя. Все це забезпечує українська формула миру, яку, не помилившись, можна називати і європейською формулою миру, і світовою формулою миру, бо вона побудована на повазі й захисті загальнолюдських цінностей, на міжнародному праві. Від ядерної безпеки до відновлення нашої територіальної цілісності, від трибуналу щодо злочину агресії Росії проти України до протидії екоциду – у нашій формулі все передбачено. Дорогі друзі! Я пропоную вам і вашим країнам обрати той пункт формули миру, у якому ви можете проявити своє лідерство. Спільні дії – це те, що є справжньою миротворчістю. А поки ми концентруємо наші сили, щоб реалізувати цю формулу, маємо зберігати сто відсотків принциповості в протидії російській агресії. Росія зробила ставку на геноцидну політику й саме тому знищує нашу енергетичну інфраструктуру. «Вбити» електрику, водо- й теплопостачання взимку – а це є метою Росії – це поставити життя мільйонів людей під безпосередню загрозу. Це рівнозначно застосуванню зброї масового знищення – абсолютний злочин. Тому буде правильним, якщо ви у своїх парламентах визнаєте Росію державою – спонсором тероризму, як це зробили парламенти Литви, Латвії, Естонії, Польщі та Чехії. Буде правильним, якщо ваші країни постійно посилюватимуть санкції проти Росії, яка стала повною протилежністю нашій із вами спільноті та найбільш антиєвропейською силою у світі. Саме постійне посилення санкцій не даватиме змоги державі-терористу адаптуватись і знаходити нові шляхи для забезпечення свого терору. Потрібен новий, дев&#x27;ятий санкційний пакет Євросоюзу, нові санкції світу проти Росії за терор – одразу ж після обмеження експортних цін на російські енергоресурси. Буде правильно, якщо ми унеможливимо ключовий терористичний задум Росії і забезпечимо Україні повний захист неба. Коли російські ракети, іранські дрони та будь-які інші знаряддя терору не зможуть досягати призначених для них мішеней, Росії доведеться робити те, що треба нам із вами, а саме: йти за нашою формулою миру. Ми можемо це забезпечити! Але для цього Україну потрібно забезпечити достатньою кількістю та якістю систем ППО й ПРО. Достатньою вагою оборонної та фінансової підтримки. Держава-терорист повинна бачити, що в неї немає шансів. З 2013 року й до сьогодні українці за підтримки наших друзів демонструють, що для нас із вами немає нічого неможливого, коли ми справді об&#x27;єднані й захищаємо наші безумовні цінності. Тож бережемо єдність і боремося за свободу! Я дякую всім вам за підтримку! Хай живе свобода! Слава Україні!</p>
  <div class="source"><a href="https://www.president.gov.ua/news/mayemo-zberigati-principovist-u-protistoyanni-rosijskij-agre-79325">https://www.president.gov.ua/news/mayemo-zberigati-principovist-u-protistoyanni-rosijskij-agre-79325</a></div>
</article>


<article>
  <h2>Ми зараз маємо історичну можливість раз і назавжди захистити українську волю – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-11-21</span></div>
  <p>Бажаю здоров’я, шановні українці! Передусім варто сказати, що сьогодні професійне свято наших десантників – День Десантно-штурмових військ Збройних Сил України. Я у відповідному подарунку. Хлопці передали й попросили вдягнути. Я – із задоволенням! Зокрема, це день 25-ї окремої повітрянодесантної Січеславської бригади, 80-ї окремої десантно-штурмової бригади, 81-ї окремої аеромобільної бригади і 95-ї окремої десантно-штурмової бригади, які відзначилися при звільненні Харківщини та інших наших земель. Це день 46-ї окремої аеромобільної бригади, яка брала участь у звільненні Херсона та окупованих територій Лівобережної України. День 79-ї окремої десантно-штурмової бригади, яка надзвичайно хоробро захищає нашу державу на Луганщині й Донеччині. Це день підрозділів 132-го окремого розвідувального батальйону, який брав участь у звільненні Житомирщини й Київщини разом з іншими підрозділами Десантно-штурмових військ. День бійців 148-го окремого артилерійського дивізіону, які щоденно влучно «мінусують» ворога на найбільш загрозливих ділянках фронту. Це день 71-ї окремої єгерської бригади, яка стала частиною Десантно-штурмових військ нещодавно, але вже добре зарекомендувала себе. Я дякую вам усім, воїни! Дякую всім українським десантникам! Вранці у Білій залі Героїв України в Маріїнському палаці мав честь вручити нагороди з нагоди професійного свята найкращим бійцям. Передав ордени «Золота Зірка» рідним наших Героїв, які віддали своє життя за Україну. Наші Десантно-штурмові війська, як і всі Сили оборони України, сплачують надзвичайно високу ціну за те, щоб наш народ зберіг свою свободу. Тисячі українців і українок загинули в боях за нашу державу. Ми маємо завжди їх пам’ятати. Маємо завжди шанувати їхню відвагу й самопожертву. Говорив сьогодні про внесок України в захист свободи та європейських цінностей у зверненні до Парламентської асамблеї НАТО. Закликав країни Альянсу до конкретних дій із реалізації української формули миру, яка може надійно гарантувати мир і справедливість Україні та всій євроатлантичній спільноті. А також закликав усі парламенти держав – членів НАТО нарешті ухвалити рішення про визнання Росії державою-терористом. Вірю, що поступово ми вийдемо на цей результат – саме так Росію сприйматимуть у світі. Саме такою, якою вона стала. Державою-терористом. І я дякую всім членам Парламентської асамблеї НАТО, які сьогодні ухвалили відповідну резолюцію на підтвердження цієї та інших наших позицій. Говорив сьогодні з Президентом Франції Еммануелем Макроном фактично про реалізацію одразу кількох пунктів нашої формули миру. А саме – про радіаційну безпеку та ситуацію на Запорізькій атомній станції, а також про енергетичну безпеку України та Європи. Працюємо для того, щоб забезпечити виконання припису МАГАТЕ щодо припинення будь-якої ворожої активності проти українських атомних об’єктів. І для цього надзвичайно важливою є демілітаризація Запорізької атомної станції. Росія повинна забрати звідти всіх своїх бойовиків і припинити обстріли станції. Дякую пану Президенту Макрону за готовність підтримати захист наших енергетичних об’єктів. Також робимо все, щоб конференція щодо відбудови України та реалізації нашого Fast Recovery Plan, у яких Франція готова проявити лідерство, була максимально результативною. Сьогодні нашим енергетикам довелося застосувати не тільки стабілізаційні відключення електрики, а й позапланові. Це викликано більшим рівнем споживання, ніж країна може забезпечити в цей час. Тому хочу зараз звернутися до всіх представників обласної влади та місцевих громад: будь ласка, не припиняйте комунікацію щодо раціонального споживання електрики. Звичайно, енергетики, комунальники, рятувальники та всі, хто залучений, працюють по максимуму. Але системна шкода нашій енергетиці від ударів російських терористів настільки значна, що всім нашим людям і бізнесу варто бути дуже ощадливими й розносити споживання по годинах доби. Станом на цей вечір особливо складна ситуація в Києві та області, а також на Вінниччині, Сумщині, Тернопільщині, Черкащині, Одещині та в деяких інших містах і районах. Будь ласка, у тих регіонах, де найбільше складнощів день у день, і особливо в пікові години споживання, намагайтесь обмежувати особисте використання електрики. Звичайно, має бути дуже ощадливий підхід і в публічних місцях. І ще одне. Сьогодні вже дев’ята річниця початку Майдану – Революції Гідності. Дев’ята... Але свободі й гідності українського народу – понад тисячу років. Варто про це пам’ятати. Було багато загроз свободі наших людей і самому існуванню українців. Але народ пройшов через це. І зараз ми з вами маємо історичну можливість раз і назавжди захистити українську волю. Вірю, що так і буде. Я дякую кожному й кожній, хто підтримує нашу державу! Дякую всім, хто воює й працює заради України! Вічна слава й шана всім, хто віддав своє життя за свободу для нашого народу! Слава Україні!</p>
  <div class="source"><a href="https://www.president.gov.ua/news/mi-zaraz-mayemo-istorichnu-mozhlivist-raz-i-nazavzhdi-zahist-79333">https://www.president.gov.ua/news/mi-zaraz-mayemo-istorichnu-mozhlivist-raz-i-nazavzhdi-zahist-79333</a></div>
</article>


<article>
  <h2>Допомога Україні сьогодні – це не просто питання про техніку, це захист від терору – звернення Президента Володимира Зеленського до 104-го Конгресу мерів і голів муніципалітетів Франції</h2>
  <div class="badges"><span class="chip">UK</span> <span class="chip">2022-11-22</span></div>
  <p>Дорогі друзі! Для мене честь звернутися до Конгресу мерів, який об’єднує зараз і завжди багатьох провідних лідерів французького суспільства. Знаю, що мене почують сенатори й депутати парламенту Франції, міністри уряду, префекти, керівники міст і муніципалітетів, Президент Французької Республіки. Ви представляєте мільйони громадян Франції, і я хочу пояснити сьогодні, що саме найголовніше зараз для мільйонів українців. Я буду максимально конкретним. Російська війна вдарила по всій території України, але окупантам тимчасово вдалося захопити частину території десяти наших областей. Що таке десять областей України? Це понад 11 тисяч населених пунктів. З цих 11 тисяч – лише уявіть – загальна кількість міст і сіл України, які потрапили під окупацію, – більш як 3700. Це й великі міста, і маленькі містечка. І давні міцні селища, і села всього лише на кілька будинків. Це дуже різне життя. Було. Але зараз ми бачимо в усіх цих населених пунктах одне – повну відсутність будь-яких можливостей нормально й вільно жити. Нам вдалося звільнити від російської окупації вже понад 1800 населених пунктів. І наслідки окупації всюди дуже схожі. Все, що російські солдати встигли замінувати, вони замінували. Все, що окупанти встигли пограбувати, вони пограбували. Загалом по Україні сотні тисяч будинків зруйновані чи пошкоджені обстрілами, тисячі соціальних обʼєктів. Окупанти залишають по собі повністю зруйновану інфраструктуру... Уявіть, як це: люди в окупації жили по півроку без звʼязку, електрики, нормального постачання води. Я наведу приклад одного міста – Херсона. Це місто на півдні України. Обласний центр, порт. Херсон, як і вся область, стали новим домом для багатьох мешканців Криму, які поїхали з півострова після його захоплення Росією у 2014 році. Російська армія окупувала Херсон навесні цього року. 11 листопада почалося звільнення міста. Що ми в ньому побачили? Із 300 тисяч містян, які жили в Херсоні раніше, залишилися в місті близько 100 тисяч. У них не було нічого. Не було електрики та звʼязку. Не було води. Лише після нашого повернення в місті запрацювали аптеки. Відновлюємо роботу медичної сфери, надання соціальних послуг. Російські військові не просто грабували людей, вивозячи все цінне... Вони виламали або знищили все обладнання, яке могло б працювати для повернення людям звʼязку і постачання, наприклад, тепла взимку. Вони замінували адміністративні будівлі, і деякі з них доводиться просто підривати, бо їх неможливо розмінувати, не ризикуючи життям саперів. Херсон завжди був мирним і спокійним південним містом. Тепер нам доведеться витратити роки, щоб залікувати його рани після російської окупації. А загалом міст і сіл, які нам іще належить звільнити й відновити, ще близько 2 тисяч. Мінімум десятки з них зруйновані ударами російської армії повністю, як Маріуполь чи Волноваха. Дорогі друзі! Коли Україна звертається по допомогу в цій війні, йдеться не просто про зіткнення держав, не просто про те, що Росія прийшла по нашу землю й наші ресурси, які хоче привласнити. Це зіткнення двох протилежних ставлень до людей і до життя. Коли в місто приходить Росія, там не залишається взагалі нічого від нормального життя. Росія приносить репресії, знущання, забирає в людей не просто майно... Є тисячі прикладів, зокрема того, як російські військові просто розстрілювали житлові будинки чи машини на дорогах. Є тисячі доказів того, що мінування та знищення енергетичної, медичної, освітньої та іншої інфраструктури в Україні – це свідома російська політика. Вони прагнуть, щоб українці просто не змогли жити на цій землі. Коли ж український прапор повертається на звільнену територію, ми робимо все, щоб разом із ним повернулося нормальне життя. Таке ж життя, до якого ви звикли у ваших містах. Ось чому Україна так вдячна всім, хто підтримує нас, нашу оборону, фінанси, відбудову. Це буквально допомога порятунку життя. Зараз, перед зимою, ми зіткнулися з однією з найбільших загроз за час повномасштабної війни. Російський ракетний терор зруйнував майже половину нашої енергетичної інфраструктури. І ми знаємо, що Кремль поставив завдання й далі бити по енергообʼєктах. Щоб перетворити холод зими на зброю масового знищення. Росія цим хоче зробити з усією територією України те, що вона робить з окупованими містами й селами. Хоче знищити життя. Звичайно, ми цьому протидіємо. Буквально вчора я говорив з паном Президентом Еммануелем Макроном про те, що можемо зробити спільно для захисту від цієї російської тактики. Ми маємо чіткі домовленості. Зокрема й про те, щоб на початку грудня провести конференцію щодо швидкої відбудови України вже зараз – згідно з нашим Планом швидкого відновлення України. І я запрошую всіх вас приєднатися до конференції та відповідних зусиль. Я запрошую вас також контактувати з Посольством України у Франції, щоб дізнатися, які ще лінії допомоги існують. Щоб пройти цю зиму й не дати Росії перетворити холод на знаряддя терору та підкорення, ми потребуємо багатьох речей – від генераторів різної потужності до «Старлінків». Для нас це не просто питання про техніку. Для України це захист від терору. Так само, як допомога з розмінуванням або обладнанням для пожежників і рятувальників, для наших медиків, яка вже надається на рівні французьких міст і муніципалітетів, надання генераторів і конкретних систем звʼязку. Це абсолютно чіткий захист людей. Я закликаю вас також бути дуже конкретними! Конкретними в допомозі. І підтримати захист від терору наших міст і громад. Разом ми це точно зможемо. Я дякую вам за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/dopomoga-ukrayini-sogodni-ce-ne-prosto-pitannya-pro-tehniku-79349">https://www.president.gov.ua/news/dopomoga-ukrayini-sogodni-ce-ne-prosto-pitannya-pro-tehniku-79349</a></div>
</article>


<article>
  <h2>По всій країні розгортаємо новий проект підтримки людей – «Пункти незламності» – звернення Президента України</h2>
  <div class="badges"><span class="chip">UK</span> <span class="chip">2022-11-22</span></div>
  <p>Бажаю здоровʼя, шановні українці! Маємо сьогодні кілька дуже потрібних фінансових новин. По-перше, є черговий транш макрофіну від Євросоюзу на 2,5 мільярда євро. Це дуже важливо. Очікуємо й на схвалення програми макрофіну на наступний рік обсягом 18 мільярдів євро. По-друге, Сполучені Штати Америки оголосили про те, що найближчим часом спрямують додаткове фінансування обсягом 4,5 мільярда доларів для прямої підтримки нашого бюджету. Дякую партнерам за ці вагомі кроки солідарності. Завдяки таким рішенням наших друзів ми зберігаємо соціальну стабільність і попри всі російські удари виконуємо соціальні зобов’язання. А це зобов’язання перед мільйонами людей. Від початку повномасштабної війни здійснюємо стабільні виплати пенсіонерам – це майже 11 мільйонів українців і українок старшого віку. Провели індексацію пенсій, як це й передбачено законом. 6 мільйонів громадян мають ту чи іншу форму соціальної підтримки. Лише цього місяця соціальних виплат загалом майже на 14 мільярдів гривень. Це допомоги багатодітним, малозабезпеченим, одиноким матерям, людям з інвалідністю. Ще більш як 2 мільйони внутрішніх переселенців отримують допомогу від держави. Плюс зарплати працівникам бюджетної сфери. Робимо все, щоб забезпечувати виплати для всіх наших захисників і захисниць. Фінансовий фронт для України зараз так само важливий, як і передова на полі бою. І я дякую всім, хто допомагає нашій державі акумулювати необхідні кошти. І нашим друзям у світі, і бізнесу, який попри все продовжує працювати та сплачувати податки. Щодо енергетичного фронту. Енергетики й комунальники в багатьох регіонах продовжують відновлювальні роботи в мережі. Готуємо й відповіді на можливі нові терористичні атаки проти нашої енергосистеми. Станом на цей вечір у 16 областях і в Києві застосовуються лише стабілізаційні графіки відключень. Але маємо розуміти, що у разі стрибків споживання можливі також і аварійні відключення. Розгортаємо по всій країні й наш новий проект підтримки людей – «Пункти незламності». За підсумками цього дня підготовлено вже понад 4 тисячі таких пунктів. Заплановано ще більше. Якщо знову відбудуться масовані російські удари і якщо буде розуміння, що за години постачання електрики не відновити, то активується робота «Пунктів незламності» – там усі базові послуги. Це електрика, мобільний звʼязок та інтернет, тепло, вода, аптечка. Абсолютно безкоштовно й цілодобово. Пункти працюватимуть обов’язково при всіх обласних та районних адміністраціях, також при школах, будівлях ДСНС тощо. Уже працює спеціальний сайт nezlamnist.gov.ua, на якому розміщена мапа таких пунктів по всій країні. Вона постійно оновлюється. Важливо вже зараз подивитися, де є такі пункти у вашому місті, у вашій громаді, та стежити за оновленням мапи найближчими тижнями, поки додаватимуться нові пункти. На сайті та в усіх «Пунктах незламності» можна буде дізнатися, де працюють найближчі АЗС, банківське відділення, аптека, магазин. Усі ми маємо бути готовими до будь-яких сценаріїв, з урахуванням того, які терористи воюють проти нашого народу та що вони намагаються зробити. Місцевій владі поставлено завдання забезпечити інформування людей про наявність «Пунктів незламності». Це має бути дуже просто: у будівлях органів влади, у аптеках, магазинах, у поштових відділеннях має бути інформація про те, де людина може знайти підтримку у разі тривалого відключення енергії. І дуже важливо, що до цієї нашої ініціативи вже приєднується також і сумлінний бізнес. Дякую всім підприємцям, які вирішили зараз підтримати суспільство й роблять свої бізнес-обʼєкти також «Пунктами незламності» – з генераторами, «Старлінками», водою та іншим. І, будь ласка, зверніть увагу, що на нашому сайті nezlamnist.gov.ua є спеціальна форма для представників бізнесу, які хочуть приєднатись і стати «Пунктом незламності» для українців. Впевнений: допомагаючи одне одному, всі ми разом зможемо пройти цю зиму. ​Ситуація на передовій за минулу добу не зазнала змін. На всіх ділянках фронту зберігається та ж динаміка, що була й попередніми днями. ​Донеччина – жорсткі атаки, постійні обстріли. Я дякую всім нашим героям, які мужньо тримають оборону попри все! Луганщина – з боями, але потроху зміцнюємо наше становище й потроху рухаємося. ​Херсонщина та інші території півдня – робимо все, щоб скоротити бойовий потенціал окупантів і ліквідувати їхні можливості обстрілювати наші міста. Крок за кроком доведемо російську армію й до нових поразок, і жодні обстріли Херсона чи будь-яких інших наших міст окупантам нічим не допоможуть. Море... На нашій фандрейзинговій платформі United24 дуже активно акумулюємо кошти на морські дрони. Єднання, як завжди, дає чудовий результат. Звичайні люди. Понад 50 українських компаній. Міжнародні бізнеси. Плюс наші литовські друзі. Плюс спільнота айтівців. Загалом до цієї нашої ініціативи долучилися люди з 93 країн! Український флот морських дронів поступово будуємо! Я дякую всім, хто нас підтримує! Дякую всім, хто воює й працює заради України! Дякую всім, хто допомагає ближнім пройти цей складний час! Слава Україні!</p>
  <div class="source"><a href="https://www.president.gov.ua/news/po-vsij-krayini-rozgortayemo-novij-proekt-pidtrimki-lyudej-p-79361">https://www.president.gov.ua/news/po-vsij-krayini-rozgortayemo-novij-proekt-pidtrimki-lyudej-p-79361</a></div>
</article>


<article>
  <h2>Україна пропонує ухвалили резолюцію про засудження енергетичного терору – виступ Президента Володимира Зеленського на засіданні Ради Безпеки ООН, скликаному після ракетних ударів РФ</h2>
  <div class="badges"><span class="chip">UK</span> <span class="chip">2022-11-24</span></div>
  <p>Пане голово, пані та панове! Ми чекаємо жорсткої реакції світу на сьогоднішній російський терор. Ми чекаємо реакції партнерів. Ми чекаємо реакції друзів – не просто спостерігачів. Ми чекаємо реакції всіх тих, хто справді визнає Статут ООН. Ми робимо все, що можливо. Україна представила формулу миру. Світ її чув. 10 пунктів, як повернути повну силу Статуту ООН, який був порушений Росією, і гарантувати безпеку Україні, безпеку Європі та всім народам планети, які потерпають від наслідків російської агресії. У відповідь на нашу формулу миру Росія крокує за пунктами своєї формули терору. Наступного ж дня після того, як я запропонував українську формулу миру на саміті G19 в Індонезії, ми отримали по десять російських ракет на кожен пункт формули миру. Удари тривали. Ми звільнили Херсон. І щойно російська армія звідти втекла, вона почала методично руйнувати це місто. Щодня – удари. Цієї ночі – черговий ракетний удар по Запорізькій області, по лікарні – по корпусах, де розміщувалося пологове відділення. Російські терористи забрали життя немовляти – дитині було два дні, коли її вбила російська ракета! І потім знову – загиблі, загиблі, десятки поранених. У місті Вишгороді сьогодні вдень – влучання в житловий будинок, 35 людей постраждали, четверо загинули. Це один з основних пунктів російської формули терору – ракети. Лише за один сьогоднішній день – майже 70 ракет проти нашої енергетичної інфраструктури. Є влучання, на жаль, і в житловий будинок. Лікарні, школи, транспорт, житлові райони – усе постраждало. Російський терор призвів до блекауту, причому не лише в Україні. У сусідній Молдові також зникло світло. Але ніде у світі не повинне зникнути розуміння, чого саме Росія хоче досягти такими ударами. Енергетичний терор – це аналог застосування зброї масового ураження. Коли на вулиці мінусова температура, а десятки мільйонів людей унаслідок влучання російських ракет по енергооб’єктах залишаються без електрики, тепла й води, це очевидний злочин проти людяності. Пані та панове! Серед вас – представники держави, яка нічого не пропонує світу, окрім терору, дестабілізації й дезінформації. Будь-які російські формули не передбачають нічого іншого. І саме тому я наголошую ще раз: настав час підтримати українську формулу миру! У світі не має залишитися жодної можливості для терору! Саме тому ми звертаємося до наших партнерів по підтримку для захисту нашого неба. Нам потрібні сучасні та ефективні системи ППО й ПРО, і я дякую всім, хто вже допомагає. Що вам зараз може сказати представник держави-терориста? Що від їхніх ракет не страждають мирні люди? Все очевидно. Все надто очевидно. І я закликаю вас до конкретних кроків на захист людяності й життя! Росія давно намагається перетворити Радбез ООН на майданчик для риторики. Але ж Радбез створювався як найпотужніший у світі майданчик для рішень і дій. Ось це ми з вами й можемо продемонструвати. Радбез має дати чітку оцінку вчинкам держави-терориста відповідно до розділу 7-го Статуту ООН. Україна пропонує, щоб Радбез ухвалив таку резолюцію – про засудження будь-яких форм енергетичного терору. Побачимо, чи зможе хтось у світі разом із Росією сказати, що терор проти цивільних людей – це нібито добре. Я підтверджую запрошення від України щодо місії експертів ООН на обʼєкти критичної інфраструктури нашої держави, які зазнали чи можуть зазнати ударів російськими ракетами. Потрібно здійснити належну оцінку пошкоджень і руйнувань. Потрібно зафіксувати, що це удари саме по тій інфраструктурі, яка забезпечує життя десятків мільйонів людей. І нарешті треба відновити справедливість всередині самих структур ООН. Держава-терорист не повинна брати участі в будь-яких голосуваннях щодо питань її агресії, її терору. Це глухий кут, коли той, хто спричинив війну, коли той, хто відповідальний за терор, блокує будь-яку спробу Радбезу ООН виконати свій мандат. Це нонсенс, що право вето зберігається для того, хто несе злочинну війну. Треба вивести світ із цього глухого кута. Це абсолютно можливо. Світ не має бути заручником одного міжнародного терориста. Росія робить усе, щоб електрогенератор був більш потужним і потрібним інструментом, ніж Статут ООН. Ми ж маємо й можемо повернути реальний сенс усім речам і передусім Статуту ООН. Потрібні ваші рішення! Дякую вам за можливість! Дякую вам за увагу! Слава Україні!</p>
  <div class="source"><a href="https://www.president.gov.ua/news/ukrayina-proponuye-uhvalili-rezolyuciyu-pro-zasudzhennya-ene-79381">https://www.president.gov.ua/news/ukrayina-proponuye-uhvalili-rezolyuciyu-pro-zasudzhennya-ene-79381</a></div>
</article>


<article>
  <h2>Енергетики, комунальники, ДСНС працюватимуть цілодобово; поступово підключаємо нові й нові райони – звернення Президента України</h2>
  <div class="badges"><span class="chip">UK</span> <span class="chip">2022-11-24</span></div>
  <p>Українці! Українки! Незламний народе незламної країни! Щойно я звернувся до Радбезу ООН і закликав реагувати. Реагувати на російський терор. Одне крісло в Радбезі досі окуповане, і щось звідти намагалися сказати. Впевнений, російську брехню вже ніхто у світі чути не хоче. Реально це крісло порожнє. Сьогодні Європарламент визнав Росію державою-терористом і закликав ЄС і держави-члени створити правову базу, щоб таке визнання працювало на національному рівні всюди у Європі й мало наслідки – саме юридичні наслідки, а не лише політичні. А Росія – ніби весь світ не має значення – сьогодні ж продовжила свої ракетні атаки. Сполучені Штати Америки оголосили про черговий пакет підтримки обсягом 400 мільйонів доларів. Усе необхідне, щоб ми могли захищати життя й свободу наших людей. А Росія використала ракети для чергового удару по черговій лікарні й убила… немовля. Було обірвано життя, яке тривало лише два дні. Сьогодні ми розгортаємо по всій країні «Пункти незламності», щоб підтримати наших людей, щоб дати тепло, електрику та зв’язок. А Росія витрачає 67 ракет, щоб поцілити в саму основу життя будь-яких людей будь-де в Україні, та провокує в країні блекаут. Коли я отримував увечері звіти про перебіг відновлення енергопостачання, 11 областей мали позначку «вся область без електрики». Станом на початок ночі поступово підключаємо нові й нові райони. Енергетики, комунальники, ДСНС працюватимуть цілодобово. Київщина – почалося підключення побутових споживачів, вже 20% є. Чернігівщина – складна ситуація, але шукають можливості дати напругу для людей. Черкащина – вся критична інфраструктура працює, робимо все, щоб повернути енергію побутовим споживачам. Одеська область – водопостачання підключене на 100%, тепло – 100%, побутові споживачі електрики – поки мало, тільки 10%. Але до ранку має бути більше. Волинь – десятки тисяч споживачів підключено, працюємо щодо всіх інших. Тернопільщина – підключаємо порайонно. Львівщина – була повністю вимкнена. Станом на зараз 90% підключено. Київ – дуже складна ситуація. Роботи триватимуть усю ніч. Очікуємо результат уже на завтра, на першу половину дня. Так само в усіх інших містах і громадах, які постраждали чи залишилися без енергії. Ми робимо все заради людей. А окупанти роблять усе, щоб люди страждали, щоб ми не могли навіть почути й побачити одне одного. Сьогодні нашій команді вдалося повернути додому ще 36 українців. 35 військовослужбовців, один цивільний. Двоє офіцерів, 33 – рядові й сержанти. Попри все рятуємо наших людей і обовʼязково повернемо всіх полонених і депортованих. Це дуже чітко все демонструє про нас і про них. Дуже точно про все свідчить. Російські окупанти так і не зрозуміли, що у них є лише сьогодні. А в нас із вами точно є завтра. І я дякую всім, хто забезпечує це своєю хоробрістю та своєю результативністю! Слава Україні!</p>
  <div class="source"><a href="https://www.president.gov.ua/news/energetiki-komunalniki-dsns-pracyuvatimut-cilodobovo-postupo-79385">https://www.president.gov.ua/news/energetiki-komunalniki-dsns-pracyuvatimut-cilodobovo-postupo-79385</a></div>
</article>


<article>
  <h2>Закликаю вас робити все можливе, щоб ОБСЄ стала співтворцем перемоги над російським терором – Президент під час виступу на ПА ОБСЄ</h2>
  <div class="badges"><span class="chip">UK</span> <span class="chip">2022-11-24</span></div>
  <p>Шановна пані президент! Шановні спікери Сейму та Сенату Польщі! Шановні пані та панове! Дякую за можливість звернутися до вас. Сьогодні рівно дев’ять місяців від того дня, коли Росія почала злочинну й неспровоковану повномасштабну війну проти України. Наша держава демонструє безпрецедентну сміливість, знищуючи армію окупанта, який хизувався, ніби він другий за могутністю у світі. Більшість країн світу демонструє потужну солідарність, допомагаючи нам звільняти нашу землю від окупації та захищаючи наших людей від геноцидної політики Росії. Ми бачимо, як на різних міжнародних майданчиках шукають і знаходять необхідні рішення, щоб допомогти зупинити російський терор, максимально ізолювати державу-терориста та знайти вихід із жорстких глобальних криз, створених Росією. Але чому серед цих майданчиків досі немає ОБСЄ? Чому, зокрема, держава-терорист навіть через дев’ять місяців своїх безперервних злочинів залишається одним із членів вашої Парламентської асамблеї? Якби не польське рішення щодо віз для російської делегації, за яке я вдячний Польщі, вдячний представникам польського Сейму, уряду, також Президенту… Так от, якби цього не було, представники держави-терориста могли б сьогодні бути серед вас. Цей факт є відвертим знущанням з усіх принципів, на основі яких створювалась ОБСЄ. Росія застосовує масовані ракетні удари проти мирних міст. Намагається залишити мільйони людей без електрики, звʼязку, тепла й води. Намагається перетворити мільйони українців на біженців, які шукали б прихистку в інших країнах – у ваших країнах. Росія щодня й щоночі протягом девʼяти місяців обстрілює з артилерії та систем залпового вогню ті міста, до яких може дотягнутися... І всі ви прекрасно знаєте, що теперішні господарі Росії хотіли б зробити те саме, що вони роблять з Україною, також і з іншими країнами-сусідами. Хотіли б, якби могли. Якби Україна не зупинила їхні загарбницькі амбіції. Якби світ не проявив солідарності. Але світ не шукав безглуздого компромісу – всі мінус один, – щоб боротися з російським терором. Тож чому ви тут повинні шукати саме такий компроміс? Якщо застарілі регламенти покликані берегти лише помилкові уявлення про безпеку та співпрацю у Європі й не захищають реально життя і людей, то не можна залишатися заручниками таких процедур і регламентів. Потрібна рішучість, щоб змінити їх. Я закликаю вас не чекати зими, весни чи літа, щоб нарешті усунути навіть гіпотетичну можливість прибічників терору брати участь в будь-якій діяльності вашої Парламентської асамблеї. Я закликаю вас зробити все можливе, щоб ОБСЄ була серед тих, хто реально здатний зупинити терор і допомогти притягнути російських убивць і катів до справедливої відповідальності. Якщо ви можете діяти ефективно на рівні ваших національних парламентів, то треба, щоб могли діяти й парламентські асамблеї – і не тільки на рівні словесних засуджень. Російська війна проти України – це тест для будь-якої міжнародної організації. Актуальна вона чи ні? Здатна вона на щось, окрім текстів про те, що відбувається, чи ні? Присутня вона серед тих, хто наближає мир, чи дбає лише про те, як зберегтися їй самій у своїх офісах і залах? Росія не читає листів про мир і не слухає заяв про Гельсінські принципи. Росія не вважає, що наявність будь-якої ради у Європі є цінністю. Росія не поважає Червоний Хрест і не буде дослухатися лише тому, що якась організація працює понад сто років. Треба бути там, де найбільша небезпека, якщо твоє покликання – дбати про безпеку. Треба ухвалювати дієві рішення, які мають юридичні наслідки для ворогів об’єднаної Європи, якщо твоє завдання – захищати Європу. Треба боротися за кожну людину там, де людині загрожує найгірше, треба боротися за доступ до таких людей, за те, щоб реально врятувати їх, якщо твоє завдання – захист людей. Ми в Україні бачимо, хто реально допомагає, а хто сприймає російський терор як частину телевізійної картинки. Ми бачимо, хто намагається заради миру зламати все, що заважає, а хто вдає, ніби тут якийсь геноцид онлайн – дивляться і чекають, що Росія якоїсь миті сама зупиниться чи що хтось якось натисне кнопку «пауза». Ми бачимо, хто проявляє людяність, рятуючи людей, а хто тихенько думає, ніби українцями можна просто пожертвувати. Ми все це бачимо. Світ це бачить. І обов’язково будуть висновки. Висновки щодо конкретних лідерів, які побоялися справжнього лідерства. Висновки щодо конкретних міжнародних організацій, які самі себе протиставили руху історії. Висновки щодо конкретних країн, яких, на жаль, скував страх. Саме зараз і саме на основі дій чи відсутності дій під час російської терористичної війни визначається доля дуже багатьох у світі. І я закликаю вас робити все можливе, щоб Організація з безпеки та співробітництва у Європі стала співтворцем перемоги над російським терором, а отже, співтворцем миру на нашому континенті. Я вдячний принциповому головуванню в асамблеї та за сумлінну роботу в комітетах і на рівні національних делегацій, за все те, що слугує захисту наших із вами цінностей і допомагає ізоляції Росії за терор. І я закликаю поширити цю принциповість та сумлінність на процедурну архітектуру асамблеї й на ОБСЄ загалом. Настав час цієї реформи! І, звичайно, щоб нарешті зупинити лік місяців війни й почати відлік років миру, треба використати всі національні та міжнародні можливості для тиску на державу-терориста. Будьте в цьому лідерами – і будете лідерами в русі до миру. Дякую вам за увагу! Дякую кожному й кожній за підтримку України! Вірю, що ми повернемо мир! Слава Україні!</p>
  <div class="source"><a href="https://www.president.gov.ua/news/zaklikayu-vas-robiti-vse-mozhlive-shob-obsye-stala-spivtvorc-79397">https://www.president.gov.ua/news/zaklikayu-vas-robiti-vse-mozhlive-shob-obsye-stala-spivtvorc-79397</a></div>
</article>


<article>
  <h2>Росія так і не знайшла способу нас зламати і не знайде – звернення Президента України</h2>
  <div class="badges"><span class="chip">UK</span> <span class="chip">2022-11-24</span></div>
  <p>Бажаю здоров’я, шановні українці! Увесь сьогоднішній день тривають відновлювальні роботи – поступово повертаємо електрику, тепло, водопостачання та зв’язок. Станом на вечір у 15 областях ще є проблеми з водою. Найскладніше – Київська, Кіровоградська, Дніпропетровська, Львівська, Полтавська та Харківська області. Але разом із подачею електрики на критичну інфраструктуру даємо й водопостачання та тепло. Ситуація з електрикою залишається складною майже в усіх регіонах. Але все ж потроху відходимо від блекауту – щогодини повертаємо живлення новим і новим споживачам. Найважче поки в столиці та 15 областях: Вінницька, Дніпропетровська, Житомирська, Закарпатська, Франківська, Київська, Кіровоградська, Львівська, Миколаївська, Одеська, Полтавська, Тернопільська, Харківська, Херсонська, Хмельницька. Проблеми є також і в інших регіонах. Енергетики, комунальники, бізнес – усі виконують свою частину роботи, щоб знову дати світло. Це справді загальнонаціональне завдання – Україна й у цьому працює максимально об’єднано. Дякую ДСНС і всій нашій системі обласних адміністрацій за швидке розгортання мережі Пунктів Незламності. Загалом станом на зараз запущено 4362 пункти в більшості регіонів. І це ще не остаточна цифра – мережа зростатиме відповідно до того, як пункти будуть забезпечуватися генераторами та зв’язком. Будь ласка, якщо у вашому місті понад 12 годин немає електрики або тепла, скористайтеся допомогою наших Пунктів Незламності. Також допомогу нададуть в усіх відділках поліції, на обʼєктах ДСНС. Будь ласка, якщо ви знаєте одиноких або літніх людей, яким потрібно допомогти, обов’язково допоможіть їм у цих умовах. Дуже важливу ініціативу розпочали наші партнери у Європейському Союзі. Європарламент разом із мережею європейських міст започаткували програму «Генератори надії». Це дасть нам змогу використати можливості горизонтальної співпраці у Європі – з містами, з бізнесами – й забезпечити Україну необхідним зараз енергообладнанням. Я дякую пані Роберті Мецолі, Президентці Європарламенту, та всім нашим друзям у Євросоюзі, хто вже долучився та ще долучається. Провів сьогодні чергове засідання Ставки. Питання енергетики та зв’язку проаналізували дуже детально. І щодо захисту енергосистеми від нових російських ударів, і відновлювальні роботи, і щодо постачання техніки та залучення фахівців. Окрема увага – системі зв’язку. Хоч би що планували терористи, маємо зберегти зв’язок. Росія хоче, щоб українці не просто опинилися без світла й тепла... Терористи хочуть ізолювати нас одне від одного й зробити так, щоб ми не відчували одне одного. Тому це фундаментальне питання. І щодо цього питання будуть іще додаткові рішення. Готуємо їх. Звичайно, дуже уважно й детально розглянули на Ставці ситуацію на передовій. Як би не було складно, на всіх напрямках тримаємо ключові рубежі. Наші хлопці хоробро обороняються. І є напрямки, на яких готуємо просування вперед. Фіксуємо, як окупанти намагаються перекидати додаткові сили. Робимо все, щоб «відмінусувати» ці їхні сили. Майже щогодини я отримую повідомлення про удари окупантів по Херсону та інших громадах області. Такий терор почався одразу після того, як російська армія була змушена втекти з Херсонщини. Це помста тих, хто програв. Воювати вони не вміють. Єдине, що поки можуть, – це тероризувати. Або енергетичний терор, або артилерійський, або ракетний – ось це і все, до чого деградувала Росія за теперішніх її керівників. Тільки звільнення нашої землі й надійні гарантії безпеки для України можуть захистити наш народ від будь-яких російських ескалацій. Щодня працюємо з партнерами заради цього. Скоро будуть вагомі новини. Звернувся сьогодні до Парламентської асамблеї ОБСЄ – зараз асамблея працює в Польщі. Закликав провести реформу цієї Організації, щоб вона нарешті могла допомогти відновити безпеку у Європі. У Парламентській асамблеї ОБСЄ діє такий принцип ухвалення рішень, що треба погоджувати рішення довгі місяці й переконувати абсолютно всіх, навіть щоб позбавити прав делегацію держави-терориста. Так точно не має бути. Під час такої війни, під час такого терору рішення проти держави-винуватця мають ухвалюватися миттєво. Сподіваюся, що члени ОБСЄ дослухаються до українського заклику. Говорив з Президентом Ізраїлю. Поінформував його про наслідки російського енергетичного терору, про потреби нашої держави у зв’язку із цим. Також обговорили українські ініціативи з подолання продовольчої кризи, створеної Росією. Я запросив Ізраїль приєднатися до нашого гуманітарного проекту Grain from Ukraine. І, до речі, ми вже маємо конкретні домовленості з різними країнами, різними лідерами, як зробити цю нашу ініціативу з постачання продовольства найбіднішим країнам справді глобальною. Невдовзі представимо всі деталі. І ще одне. Сьогодні вдалося звільнити ще 50 українських воїнів із російського полону. Двоє офіцерів, 48 рядових і сержантів. 15 із них були захоплені в полон ще у Київській області, на території ЧАЕС. Семеро були захоплені на Зміїному. Нарешті вони всі будуть удома. Дякую Буданову, Єрмаку, Усову, Малюку, Лубінцю і всім, хто допомагає. І ми зробимо абсолютно все можливе й неможливе, щоб повернути кожного українця й кожну українку, яких досі утримують окупанти. Я дякую всім, хто підтримує Україну в цей надзвичайно складний час! Дякую кожному й кожній, хто воює й працює заради нашої держави! Ми з вами витримали дев’ять місяців повномасштабної війни, і Росія так і не знайшла способу нас зламати. І не знайде. Маємо так триматись і надалі, як зараз! У єдності й допомагаючи одне одному. Слава Україні!</p>
  <div class="source"><a href="https://www.president.gov.ua/news/rosiya-tak-i-ne-znajshla-sposobu-nas-zlamati-i-ne-znajde-zve-79409">https://www.president.gov.ua/news/rosiya-tak-i-ne-znajshla-sposobu-nas-zlamati-i-ne-znajde-zve-79409</a></div>
</article>


<article>
  <h2>Залежність Європи від російських енергоресурсів почала зменшуватися і має повністю зникнути – звернення Президента України до учасників міжнародного симпозіуму «Європейська ідея»</h2>
  <div class="badges"><span class="chip">UK</span> <span class="chip">2022-11-25</span></div>
  <p>Дорогі друзі! Шановні колеги! Дорогий Гітанасе, дякую тобі за запрошення взяти участь у цій дискусії в Каунасі. Цього року ми всі побачили дуже важливу річ. Це як будь-який спортсмен може стати чемпіоном, лише коли виходить на змагання. Як будь-який суддя може переконати всіх у своїй неупередженості й мудрості, коли розпочинається розгляд справи по суті. Будь-який учитель бачить сам, чого вартий, коли до нього через роки повертаються учні й учениці та в їхніх очах і життєвих досягненнях добре видно, чи сприйняли вони те, чого їх навчали. Цьогоріч ми побачили Європу, до якої ми всі йшли. Європу, яку будували десятиліттями й про яку мріяли значно довше. Ми побачили Європу в діях. Ми побачили Європу не лише в прагненні до справедливості, а й у захисті справедливості. Ми побачили Європу не тільки таку, яка маніфестує певні цінності, а й таку, яка здатна перемагати на основі своїх цінностей. Ми побачили об’єднану Європу не лише як мету чи набір домовленостей на політичному рівні, а і як результати, які досягаються тут і зараз. Європа зробила висновки з історичних помилок, допущених за попередніх поколінь. Європейські народи більше не полишають один одного, коли тиранія йде в наступ. Європейські лідери захищають те, що обʼєднує всіх нас, значно завзятіше, ніж те, що відповідає тим чи іншим особистим ідеологічним поглядам. Європейські держави досягають речей, які ще десять років тому звучали як фантастика. Цьогоріч лінія фронту в Україні стала лінією боротьби Європи за себе. Минуло 274 дні, і очевидно, що антиєвропейська агресія Росії зазнає провалу, а європейська свобода буде гарантована. Росія ще поки вдається до різних форм терору. Росії ще поки вистачає ракет і артилерії, щоб кожного дня вбивати людей і провокувати нові труднощі для України та всієї Європи. Але немає й не буде того, на що російський імперіалізм завжди робив ключову ставку і що врешті приводило Європу до поразок. Немає розколів між європейцями. І зберігати таку реальність у Європі – наша з вами робота номер один. Цьогоріч Європа нарешті здійснює енергетичне роззброєння Росії. Залежність континенту від російських енергоресурсів почала зменшуватися. А має повністю зникнути. І один із ключових інструментів – це обмеження російських заробітків від експорту ресурсів. У Європі та у світі вже почали говорити про запровадження прайскепів, тобто про примусове обмеження ціни російської нафти. І звучать слова про рівень нібито в 60 чи 70 доларів. Безперечно, такі слова – це піддавки. Більше схоже на намагання щось зобразити, а не щось зробити. І я вдячний нашим польським і балтійським колегам за їхні пропозиції – цілком слушні. Обмеження ціни на рівні до 30 доларів за барель видається більш слушною пропозицією, і я дякую, що така пропозиція пролунала й захищається. Зараз час, щоб забезпечити й таке досягнення Європи. І на основі цього та інших подібних досягнень жоден із потенційних ворогів Європи більше не зможе шантажувати наш континент енергетичною зброєю. Енергетична безпека Європи, а отже, і цінова безпека тепер базуватиметься передусім на співпраці й солідарності між європейцями та на європейських енергетичних правилах. Маємо іще один безперечно важливий результат. Дорогі друзі! Цьогоріч ми ліквідували «сіру зону» на кордонах ЄС, у якій десятиліттями залишалася Україна. Наша держава стала кандидаткою на вступ у Європейський Союз і реалізує цю перспективу. А отже, нарешті усувається стратегічна невизначеність, яка була джерелом нестабільності для всього континенту й підживлювала реваншизм у Росії. І так само швидко, як ми здобули кандидатство, ми маємо розпочати й наші переговори щодо вступу. Коли доля України визначена, визначена й доля всього центру та сходу Європи. Україна є й буде вільною, Україна є й буде демократичною, Україна є й буде міцною. Україна є й буде, а отже, є й буде Європа. Тож коли ми гарантуємо Україні довготривалу безпеку, гарантуємо таку ж безпеку всьому континенту. Саме тому на основі того, що нам уже вдалося досягти, ми маємо зробити ще одну річ. І дуже практичну. Я не сумніваюся, що з часом ми реалізуємо українську формулу миру. Тобто зупинимо російську агресію й демонтуємо загрози, які вона принесла Україні, усій Європі та світу. Але вже треба показати нашу життєздатність, усю енергійність Європи. Так само, як лінія фронту в Україні стала лінією боротьби Європи за себе, відбудова України має стати для Європи реконструкцією себе. Це найбільший економічний і гуманітарний проект наших із вами поколінь. Найбільші можливості для економічного розвитку європейських країн. Найбільші можливості для європейських компаній і найбільший поштовх для європейського виробництва. А отже, це найбільший потенціал для нашого з вами соціального розвитку. Реалізація цього проекту вже почалася. Коли ми перебудовуємо енергетику, щоб вистояти проти російського терору, – це перебудова Європи. Коли ми відбудовуємо нашу інфраструктуру, соціальні об’єкти, житло, щоб забезпечити українців, ми даємо стимул усій Європі працювати для себе разом із нами. Коли ми шукаємо й знаходимо нові логістичні, виробничі й торговельні можливості для України, ми шукаємо й знаходимо їх для всіх, хто з нами співпрацює. Ми робимо це нарівні. Ми робимо це заради наших спільних інтересів. І саме так – щоб посилити нас усіх – маємо подолати й ключовий виклик, який є зараз. Ми маємо пройти цю зиму – зиму, яку всі згадуватимуть. Маємо зробити все, щоб ми згадували її не через те, чим вона нам усім загрожувала, а через те, що ми змогли зробити, щоб захиститися від цієї загрози. І саме для цього нам потрібно чітко розуміти ідею Європи. Дуже важливо – єдиної Європи. Я часто чую одне й те саме запитання: як Європа може допомогти Україні? Звісно, ми вдячні за це, але чи коректно формулюється це запитання? Це ж Європа може допомогти собі. Це ж не про те, щоб допомогти Україні протистояти Росії, це про те, що Європа може допомогти собі протистояти Росії. Це ж не тільки в Україні мільйони людей без світла й тепла через російський терор. Це на східному фланзі Європи мільйони європейців без світла й тепла через російський терор. Це ж не лише Україну хоче зламати Росія, це Європу хоче зламати Росія. Ми всі – частини одного цілого. Того, що було мрією. Того, що починалося з політики. Того, що стало нашим із вами життям. Об’єднаної Європи. Ось це ключова ідея. Немає України окремо від Європи, так само як немає Польщі, чи Литви, чи Румунії, чи Латвії, чи Німеччини, Франції окремо від Європи. Це наш континент. Це наше життя. І це наш шлях, який ми можемо пройти. І цю зиму. І цю війну. Всі ми разом – усі європейці. Я дякую вам за увагу! Дякую за незмінну підтримку! Слава Україні!</p>
  <div class="source"><a href="https://www.president.gov.ua/news/zalezhnist-yevropi-vid-rosijskih-energoresursiv-pochala-zmen-79425">https://www.president.gov.ua/news/zalezhnist-yevropi-vid-rosijskih-energoresursiv-pochala-zmen-79425</a></div>
</article>


<article>
  <h2>Ключове завдання цього тижня – енергетика – звернення Президента</h2>
  <div class="badges"><span class="chip">UK</span> <span class="chip">2022-11-25</span></div>
  <p>Бажаю здоров’я, шановні українці! Ключове завдання дня сьогоднішнього, як і інших цього тижня, – це енергетика. Від середи й до сьогодні вдалося вдвічі скоротити кількість людей, у яких відключається електрика для стабілізації системи. Станом на цей вечір, відключення тривають у більшості областей та у Києві. Загалом понад 6 мільйонів абонентів. Увечері середи було відключено майже 12 мільйонів абонентів. Найбільше проблем зараз саме у столиці, а також у Київській області, на Одещині, Львівщині, Вінниччині та Дніпропетровщині. Будь ласка, в усіх регіонах треба, як і раніше, ощадливо споживати електрику. Якщо у вас немає відключення, це не означає, що проблеми вже подолано. Якщо електрика є, це не означає, що можна одразу вмикати кілька потужних електроприладів. Будь ласка. Щовечора фіксуються стрибки споживання, які викликають збільшення аварійних відключень. Зараз, як і раніше, треба берегти енергію. По всій країні розгорнуті Пункти Незламності. Але знаю, що, на жаль, не в усіх містах місцева влада попрацювала якісно. Зокрема, багато скарг у Києві. Фактично нормально забезпечені лише Пункти, які розгорнуті на базі ДСНС та на столичному вокзалі, а над іншими Пунктами ще, мʼяко кажучи, потрібно працювати. Прошу, зверніть увагу. Кияни потребують більшого захисту. Станом на цей вечір у місті 600 тисяч абонентів відключені. Багато киян були без світла понад 20 або навіть 30 годин. Очікую від мерії якісної роботи. Профанацію з київськими Пунктами Незламності ніхто й нікому не пробачить. Прошу серйозніше. Як і брехню у звітах різного рівня. Був сьогодні у Вишгороді Київської області. Там, де російська ракета зруйнувала житловий будинок і пошкодила будинки фактично цілого кварталу. Шість людей тоді загинули, десятки постраждали. Мої співчуття сім’ям загиблих. Робимо все, щоб допомогти, і допомагаємо. Відвідав два Пункти Незламності у Вишгороді: на базі ДСНС і в місцевій школі. Вони облаштовані саме так, як це й має бути. Загалом по країні зараз понад 4 тисячі Пунктів, і це відповідальність кожного місцевого керівника, щоб у них реально працювало все, що має бути для людей. Говорив сьогодні із Президенткою Єврокомісії Урсулою фон дер Ляєн. Подякував їй за рішення надати макрофін на 2,5 мільярда євро. Домовилися ще про 0,5 мільярда до кінця року та обговорили підготовку пакету підтримки на наступний рік. Також домовилися про нові кроки в енергетичній підтримці України. Сьогодні ж узяв участь у саміті в Литві, який присвячений розвитку європейської ідеї. Закликав партнерів до нових кроків заради нашої спільної перемоги й подякував Польщі та державам Балтії за їхню принципову позицію щодо обмеження ціни на експорт російських енергоносіїв. Вважаю цілком слушними пропозиції партнерів запровадити суттєвіше обмеження ціни на російську нафту, ніж звучало цього тижня. Увечері підписав чергові укази про нагородження наших воїнів. 216 військовослужбовців Збройних Сил України відзначені державними нагородами. Особливо відзначу бійців 71-ї окремої єгерської бригади і 24-го штурмового батальйону «Айдар» за хоробрість, за результативність у знищенні ворога й проведенні контрнаступальних дій. А також прикордонників Львівського і Могилів-Подільського загонів, які стійко боронять Бахмутський та Авдіївський напрямки. Дякую вам, воїни! Дякую всім, хто воює за нашу державу! Хто робить усе, щоб подавити окупантів, які обстрілюють, на жаль, Херсон, Запоріжжя, інші наші міста. Дякую кожному й кожній, хто працює заради України й українців! Усім, хто повертає людям тепло, воду, електрику, звʼязок. Слава нашому незламному народу! Слава всім вам – ви молодці! Слава Україні!</p>
  <div class="source"><a href="https://www.president.gov.ua/news/klyuchove-zavdannya-cogo-tizhnya-energetika-zvernennya-prezi-79441">https://www.president.gov.ua/news/klyuchove-zavdannya-cogo-tizhnya-energetika-zvernennya-prezi-79441</a></div>
</article>


<article>
  <h2>Виступ Президента України на Міжнародному установчому саміті International Summit оn Food Security в межах гуманітарної програми Grain from Ukraine</h2>
  <div class="badges"><span class="chip">UK</span> <span class="chip">2022-11-26</span></div>
  <p>Шановні присутні! Велика честь, що ви тут сьогодні з нами. Шановні пані та панове! Я вітаю вас у нашій столиці, у місті Києві, на цьому особливому для нас заході, що присвячений особливій ініціативі та відбувається в такий особливий для нашої держави, для України, день. Щороку в останню суботу листопада ми вшановуємо пам&#x27;ять про мільйони людей. Мільйони закатованих і замордованих українців. Жінок, чоловіків, літніх людей. Мільйони дітей. Мільйони жертв голодоморів. У 1921-му, 22-му, 23-му роках, у 1946-му, 47-му та в найчорніші 1932-1933 роки. Сьогодні – 90-ті роковини геноциду, який влаштував проти нас тоталітарний сталінський режим. Різні історики називають різні цифри жертв, але всі вони у будь-якому разі шокують: від 4 мільйонів до 8 мільйонів померлих українців. Ми пам’ятаємо, як це, коли твій народ хочуть знищити. Майже кожна родина так чи інакше постраждала. Майже в кожного серед нас є хтось у Національній книзі пам&#x27;яті жертв. Ми пам’ятаємо розповіді тих, кому вдалося пережити ці жахи. Справді живі спогади. Як забирають усе. Як можуть розстріляти за сховану миску зерна чи борошна. Як велика сім’я ділить буханець хліба на тиждень. Як на весь день – юшка із двох гнилих картоплин. Як зранку немає сил навіть жити й розплющити очі. Як важко заснути вночі, бо хочеться їсти. Як змучені люди без духу падають на дорозі. А інші – знесилені, щоб перенести й поховати їхні тіла. Як вимирають цілі родини, як вимирали вулиці, як вимирали села. Як вже в незалежній Україні, навіть у новому тисячолітті, наші дідусі й бабусі, які пережили Голодомор, свято ставилися до їжі. Як бережно збирали в жменьку крихти, що лишалися на столі після обіду. Як казали: «Були часи в дитинстві, коли шматок хліба чи тарілка борщу нам снилися». Такі жахливі спогади. Ми знаємо про це. Ми про це пам’ятаємо. Мусимо! І ми бачимо, що відбувається сьогодні у світі, що відбувається в Україні. Нас знову хочуть знищити бомбами, кулями, холодом і знов-таки голодом. 24 лютого Росія почала повномасштабну війну проти нашого суспільства, народу України, проти нашої держави. Окупація, блокада залишали без їжі й води тисячі людей із самого початку. Ми не дамо залишити без їжі й води мільйони людей у світі. Ми пам’ятаємо, як це було колись. Ми знаємо, як це відбувається, на жаль, сьогодні. Не допустимо, щоб це було завтра. Ні в нас, ні в будь-якій державі світу на всій планеті. Наш прапор – це блакитне небо й золоте пшеничне поле. Наша земля завжди дарувала щедрі плоди. Наша країна завжди ділилася цими плодами з усім світом. Україна традиційно – один із найбільших експортерів продовольства у різні країни світу на різних континентах. Нашу пшеницю високо цінували в Африці, на Близькому Сході. Молочні продукти, овочі, фрукти, кукурудзу – у Європі. Соняшникова олія була на полицях в усьому світі. Цього року, на жаль, інакше. Російські війська оточили українські порти. Заблокували експорт нашого продовольства. Поставили світ на межу голоду. Спровокували продовольчу кризу. Стрімке подорожчання продуктів підриває добробут звичайних людей, добробут мільйонів сімей, внутрішню стабільність і регіональну безпеку. Масові протести через зростання цін на продукти харчування, на добрива, паливо загрожують багатьом країнам, багатьом суспільствам. Ми маємо запобігти подальшому поширенню цієї кризи й цього світового виклику. Україна як один із гарантів світової продовольчої безпеки й надалі робитиме свій ключовий внесок попри війну, попри будь-які виклики, попри перешкоди, попри спроби нас знищити. Україна виконуватиме свої експортні зобов’язання щодо постачання зерна та іншої сільськогосподарської продукції на світовий ринок. Україна – борець за життя. Своє та інших народів. Життя без неволі й без голоду. Першим практичним доказом цього була Чорноморська зернова ініціатива. Експорт українського продовольства було розблоковано. На сьогодні з наших портів вийшло майже 500 суден. Це 12 мільйонів тонн агропродукції для 40 країн світу й для всіх суспільств. Тому що, коли ми говоримо про континенти й держави, передусім ідеться про людей. Зокрема тих, що потерпають від продовольчої кризи, опинилися на межі цього виклику – на межі голоду. Утім, «зернова ініціатива» досі, на жаль, не працює на повну. Росія намагається затягнути рух суден. Черга в Босфорі становить понад 80 кораблів. Ми виступаємо за збільшення кількості портів та безстрокове продовження цієї важливої ініціативи. Щоб Росія не заблокувала її знову. Знову й укотре. Водночас очевидно, що сьогодні навіть повноцінне функціонування зернового коридору є недостатнім для забезпечення продовольчих потреб. Особливо тих країн, яким гостро загрожує голод. Задля подолання цієї та загалом продовольчих загроз Україна зібрала цей захід. Це перший такий захід – International Summit оn Food Security. Тут я хочу оголосити й розповісти про нашу нову міжнародну ініціативу, яку підтримали ви, колеги, – ми вам дуже вдячні, – Grain from Ukraine. У її межах українське продовольство відправлятиметься до країн Африки та Азії. Наша мета амбітна й конкретна – врятувати від голоду щонайменше 5 мільйонів людей. На цьому шляху Україна вже зробила перші кроки – відправила перші кораблі. У середині листопада – 27 тисяч тонн пшениці для Ефіопії. Сьогодні завантажується ще одне судно. І це ще 30 тисяч тонн пшениці для людей в Ефіопії. Зараз під завантаження до портів України йдуть ще три судна. Вони доправлять понад 80 тисяч тонн продовольчої пшениці для країн, які найбільше цього потребують. Загалом за програмою Grain from Ukraine до кінця наступної весни ми плануємо відправити з наших портів щонайменше 60 суден – не менше десяти на місяць – до країн, що перебувають під загрозою голоду та посухи. Це Ефіопія, це Судан, Південний Судан, Сомалі, Ємен, Конго, Кенія, Нігерія. Всі вони гостро потребують допомоги. Уявіть: лише один корабель із зерном забезпечує потребу в продовольстві для 90 тисяч людей. 60 таких кораблів зможуть запобігти голодній смерті мінімум 5 мільйонів жителів у світі. Ми запрошуємо до цієї гуманітарної ініціативи, гуманітарної програми інші держави й соціально відповідальний бізнес. І радий сьогодні оголосити, що в день старту до Grain from Ukraine приєдналися 20 країн. І буде більше. І я радий, що сьогодні ми всі зібралися разом у Києві. Хтось – офлайн, хтось – в онлайн-режимі. Але в цьому форматі, в International Summit оn Food Security, беруть участь сьогодні Президентка Єврокомісії Урсула фон дер Ляєн, Президент Франції Еммануель Макрон, Федеральний канцлер Німеччини Олаф Шольц, прем’єр-міністри Польщі, Литви, Румунії, Бельгії: Матеуш Моравецький, Інгріда Шимоніте, Ніколає Чуке, Александр Де Кроо, Президентка Угорщини Каталін Новак, Генеральний секретар ООН пан Гутерріш, Прем’єр-міністр Нідерландів Марк Рютте, глави урядів Швеції Ульф Крістерссон та Хорватії Андрей Пленкович, президенти Фінляндії, Латвії, Естонії, Словенії, Болгарії, Генеральний секретар НАТО, високопосадовці Британії, Чехії, Італії, Австрії, Іспанії, Катару, Канади, Агентство США з міжнародного розвитку, Швейцарська агенція розвитку та співробітництва, Всесвітня продовольча програма в Україні, Food and Agriculture Organization (Продовольча та сільськогосподарська організація ООН). Я вважаю, що компанія для першої такої ініціативи достатньо потужна. Всім вам хочу подякувати. За результатами саміту ми оприлюднимо Спільну заяву. Вона залишиться відкритою до приєднання. Утім, ми вітатимемо не тільки приєднання, а й будь-який інший формат участі в цій програмі. Бо її мета – наша спільна мета – запобігти голоду у світі. Майбутнє людства залежить від готовності ефективно реагувати на виклики сьогодення. І одне з найважливіших завдань – мати дієві механізми. А це один із таких механізмів – саме дієвий і практичний, – щоб гарантувати продовольчу безпеку. Сьогодні я хочу запропонувати у продовження цієї ініціативи створити нову міжнародну інституцію. Інституцію, яка буде новим ефективним і дієвим інструментом для запобігання й швидкого реагування на світові загрози. Усі: продовольчі, гуманітарні, безпекові. Зі штаб-квартирою у Києві чи Одесі, звідки незабаром вирушить судно в межах програми Grain from Ukraine. Пані та панове! На тлі продовження російської агресії не менш важливо визнати Голодомор 32-33-го років геноцидом українського народу. Це вже зробили США, Канада, Австралія, Польща – загалом наші друзі із 17 держав. У 2022 році – Чехія. Напередодні я закликав до цього держави й міжнародні організації, які це ще не зробили. 23 листопада відповідне рішення ухвалила Румунія. Ми вдячні. 24 листопада – Ірландія. 25-го – Молдова. Закликаю долучитись інших заради цієї важливої історичної правди. Це буде вагомий вияв солідарності з Україною у ці надважкі для нас часи. Крім того, є те, що можна зробити вже сьогодні. Вся Україна сьогодні проведе загальнонаціональну хвилину мовчання. Ми запалимо у своїх вікнах свічку пам’яті. Закликаємо приєднатись усі інші країни та народи. О 16:00 за київським часом, о 15:00 за центральноєвропейським. Коли в Лондоні буде 14:00, у Нью-Йорку й Торонто – 9-та ранку, у Нью-Делі – 19:30, у Пекіні – 22:00, у Токіо й Сеулі – 23:00, у Сіднеї – перша ночі. Як доказ, що всі ми не забуваємо, всі ми пам’ятаємо про минуле й готові разом будувати інше, справедливе майбутнє. Людське майбутнє, у будь-яку пору дня і ночі. На завершення запрошую всіх до України вже за рік – на наступний, другий наш саміт International Summit оn Food Security та нашої ініціативи Grain from Ukraine. Оцінити спільні зусилля. Окреслити подальші плани. Ми зможемо досягти результатів, подолати всі загрози, впевнений, лише об’єднано, лише разом. Лише разом зможемо й перемогти. Україна та цивілізований світ – без війни, без тероризму, без голоду. Дуже дякую! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-na-mizhnarodnomu-ustanovchomu-sam-79449">https://www.president.gov.ua/news/vistup-prezidenta-ukrayini-na-mizhnarodnomu-ustanovchomu-sam-79449</a></div>
</article>


<article>
  <h2>Ніколи більше голод не має використовуватись як зброя – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-11-26</span></div>
  <p>Незламний народе незламної країни! Сьогодні ми провели перший Міжнародний саміт із продовольчої безпеки. Провели в Києві разом із нашими партнерами. І свідомо – саме цими днями, коли ми вшановуємо пам’ять жертв Голодомору 1932-1933 років. Українці пройшли через геноцид. І сьогодні ми робимо все можливе й неможливе, щоб зупинити нову геноцидну політику Росії. Нову, але таку схожу на ту, яка вбила мільйони людей у ХХ столітті. І ми не просто відбиваємося від агресії. Ми крок за кроком створюємо систему, яка зупинить агресію, демонтує її наслідки й гарантуватиме довготривалу безпеку – безпеку Україні, усій Європі та світу. Продовольча безпека – один із ключових елементів глобальної стабільності. Це те, у чому лідерська роль України проявляється найочевидніше. Завдяки нашій експортній зерновій ініціативі з трьох чорноморських портів ми відправили на світовий ринок близько 12 мільйонів тонн продовольства. 40 країн світу. З цього обсягу більш як 2,5 млн тонн – країнам, у яких не просто дефіцит продовольства, а жорстка криза. У межах Продовольчої програми ООН ми допомогли країнам, у яких люди буквально голодують або на межі голоду. Це, зокрема, Ефіопія, Ємен. Також ми допомогли Сомалі й Афганістану. І це тільки початок. Сьогодні ми офіційно оголосили про старт нашої нової ініціативи – гуманітарної. Grain from Ukraine. І маємо домовленості вже з багатьма партнерами про спільну роботу «Зерно з України». Євросоюз, США, Франція, Британія, Німеччина, Японія, Катар, Канада, Норвегія, Нідерланди, Фінляндія, Бельгія, Литва, Чехія, Італія, Австрія, Іспанія, Швеція, Словенія, Швейцарія та інші. Наш саміт із продовольчої безпеки підтримали понад 20 держав. Загальна сума, яку ми акумулювали для Grain from Ukraine, – вже близько 150 млн доларів. Робота триває. Готуємо до 60 кораблів. Усі ми разом не просто відправляємо українську агропродукцію тим країнам, які найбільше страждають від продовольчої кризи. Ми підтверджуємо, що ніколи більше голод не має використовуватися як зброя. Якби не українське продовольство, якби не наше спільне з партнерами лідерство, то соціальну стабільність у таких регіонах, як північ Африки або Близький Схід, не вдалося б втримати. Саме цього хотіла Росія. Маємо – і можемо! – цього не допустити. Сьогодні ж я зустрівся з Премʼєр-міністром Бельгії. Обговорили наші спільні дії. І не лише заради продовольчої безпеки. Підписали декларацію щодо підтримки Бельгією повноправного членства України і в Європейському Союзі, і в НАТО. Це важливий сигнал. Обговорили подальшу політичну та оборонну взаємодію, санкції проти Росії, можливості Бельгії допомогти нам із проходженням цієї зими. Сьогодні ж у Києві відбулася зустріч Люблінського трикутника на рівні Премʼєр-міністрів – Україна, Польща і Литва. Підписали спільну заяву щодо подальшої підтримки України й міжнародного правопорядку. Тож сьогодні – дуже насичений дипломатичний день. День, який зміцнив і Україну, і наших партнерів. Цієї доби наші енергетики продовжили відновлення системи. І маємо вже більше можливостей генерувати й постачати електрику. Але, на жаль, ще недостатньо, щоб зробити постачання повністю стабільним. Станом на ранок уже вдвічі менше абонентів, ніж учора ввечері, були відключені від електрики. Втім, у 14 областях і в Києві все ще діють обмеження для більш як 100 тис. абонентів у кожному з регіонів. Якщо увечері споживання зросте, кількість відключень може збільшитися. Це ще раз свідчить про те, наскільки важливо зараз берегти енергію та споживати її раціонально. Сьогодні вдень ворог завдав ракетного удару по Дніпропетровщині – по приватному сектору, по звичайних будинках. Є поранені. Обстрілювали Донеччину, південь, інші регіони. Росія і цей день – день пам’яті – перетворює на день терору. Окупанти обов’язково відповідатимуть за все це. І ми виженемо їх із нашої землі. І ще одне. Сьогодні нам вдалося звільнити з російського полону ще 12 українців. З них троє – цивільні, двоє – офіцери й семеро – рядові та сержанти. Лише за цей тиждень ми повернули в Україну 98 наших людей із полону. Повернемо й усіх інших. Я дякую всім, хто нам допомагає! Дякую кожному лідеру, який працює разом з нами заради європейської та глобальної безпеки! Слава нашим воїнам і нашому незламному народу! Вічна памʼять усім, хто віддав життя за Україну! Слава Україні! І, будь ласка, сьогодні вшануйте пам’ять українців і українок, дітей і дорослих, чиї життя були забрані Голодомором-геноцидом.</p>
  <div class="source"><a href="https://www.president.gov.ua/news/nikoli-bilshe-golod-ne-maye-vikoristovuvatis-yak-zbroya-zver-79469">https://www.president.gov.ua/news/nikoli-bilshe-golod-ne-maye-vikoristovuvatis-yak-zbroya-zver-79469</a></div>
</article>


<article>
  <h2>Допомагаючи одне одному, ми пройдемо цю зиму й це намагання Росії використати холод проти людей – звернення Президента України</h2>
  <div class="badges"><span class="chip">UK</span> <span class="chip">2022-11-27</span></div>
  <p>Бажаю здоров’я, шановні українці! Завершується черговий тиждень повномасштабної війни – тиждень, за який ми багато змогли. Всі разом. Завдяки нашій єдності. Після масованого удару терористів у минулу середу день за днем ми відновлювали генерацію й постачання електрики. Станом на сьогодні в більшості регіонів країни діють лише стабілізаційні графіки. Ситуація енергетиками контролюється. І я дякую за це тисячам людей, які по всій нашій державі працювали цілодобово, щоб повернути світло, повернути людям воду, повернути нам з вами тепло та зв’язок. Я дякую всім працівникам енергетичних компаній, комунальних служб, ремонтних бригад, обласній владі, керівникам місцевих громад, які допомагали. Хочу подякувати також бізнесу, який долучився. Українська єдність знову й знову демонструє свою силу, демонструє нашу результативність. Я дякую всім українським підприємцям, які зараз роблять свої офіси, відділення, кафе та інші об’єкти новими Пунктами Незламності. Які роблять усе, щоб допомогти людям. Ми розуміємо, що терористи готують нові удари. Ми це точно знаємо. І поки в них є ракети, вони не заспокояться, на жаль. Але наша здатність допомагати одне одному й дбати про тих, кому найскладніше, – про літніх людей, про сімʼї з дітьми, про тих, у кого війна забрала і дім, і рідних... Наша взаємодопомога є одним з елементів захисту від терору й є нашою силою. Тиждень, що починається, може бути таким же складним, як і цей, що минає. Наші сили оборони готуються. Вся наша держава готується. Всі сценарії опрацьовуємо, зокрема з нашими партнерами. І має бути готовою наша з вами єдність. Тому, будь ласка, не залишайте без допомоги всіх тих, кому можете допомогти. І, будь ласка, на тижні зважайте на сигнали повітряної тривоги. Всі разом і допомагаючи одне одному ми пройдемо і цей виклик війни – цю зиму, це намагання Росії використати холод проти людей. Ситуація на фронті залишається дуже важкою. І найбільше – на Донеччині, як і в попередні тижні. Я хочу подякувати сьогодні за стійкість усім нашим воїнам, усім нашим героям! Вистояти зараз і захиститись зараз – це вистояти й захиститися на покоління вперед для всіх українців на всій нашій прекрасній землі. Ми робимо й будемо робити все можливе, щоб зміцнити нашу оборону. Робимо й будемо робити все, щоб притягти Росію до відповідальності за цю війну, за цей терор. І щоб досягти цих результатів, на тижні, що починається, будуть нові важливі кроки. Я дякую всім нашим партнерам, які допомагають! Дякую кожному лідеру, який сприймає захист України як захист свободи та безпеки й для своєї країни! Разом ми все пройдемо. Я впевнений! Слава Україні!</p>
  <div class="source"><a href="https://www.president.gov.ua/news/dopomagayuchi-odne-odnomu-mi-projdemo-cyu-zimu-j-ce-namagann-79481">https://www.president.gov.ua/news/dopomagayuchi-odne-odnomu-mi-projdemo-cyu-zimu-j-ce-namagann-79481</a></div>
</article>


<article>
  <h2>Україна ніколи не буде місцем розрухи – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-11-28</span></div>
  <p>Бажаю здоров’я, шановні українці! Коротко звітую про сьогоднішній день. Ранок почався зі Ставки. Фронт. Забезпечення армії. Енергетика. Зв’язок. Пункти Незламності. Посилення нашої ППО. Робота з партнерами. Ситуація у прифронтових районах і придушення російських вогневих позицій. Усі ключові питання тримаємо у фокусі уваги Ставки. Цієї доби, як і кожного божого дня, окупанти знову обстрілювали Херсон і громади області. Лише за один тиждень ворог 258 разів обстріляв 30 населених пунктів нашої Херсонщини. Російська армія пошкодила й насосну станцію, яка забезпечувала постачання води в Миколаїв. Ну що про них сказати? Ось це і є справжня суть тих випадкових «товаришів», які заволоділи Росією. У них після 20 років правління на значній частині їхньої ж держави така розруха, ніби там пройшла війна. А це не війна – це вони пройшли. Вони ні на що не здатні, окрім розрухи. Це все, що вони лишають по собі. І те, що вони роблять зараз проти України, – це їхнє намагання помститися. Помститися за те, що українці вже неодноразово захищали себе від них. Україна ніколи не буде місцем для розрухи. Україна ніколи не прийме порядків від цих «товаришів» із Москви. Зробимо все, щоб відновити кожен зруйнований окупантами обʼєкт, кожен будинок, кожне підприємство. Сьогодні говорив про українські потреби в захисті та у відбудові з міністрами закордонних справ семи країн Північної Європи. Фінляндія, Естонія, Латвія, Литва, Швеція, Норвегія, Ісландія. Подякував їм за цей спільний візит в Україну – дуже важливий саме зараз жест підтримки й солідарності. Маємо домовленості щодо подальшої співпраці і в оборонній сфері, і в енергетичній, і щодо проектів відбудови нашої держави, і в санкційній сфері. З кожною з делегацій обговорювали українську формулу миру, дуже детально – можливу участь кожної держави в реалізації пунктів формули. Активно працюємо й для того, щоб створити спеціальний трибунал щодо злочину агресії Росії проти України. Працюємо на різних рівнях. Обговорив зокрема й це сьогодні з міністрами закордонних справ країн-партнерів. Керівник Офісу Андрій Єрмак узяв участь у конференції, що відбулась у Франції. Там працюють члени робочої групи з питання створення трибуналу. Генеральний прокурор Андрій Костін і перша леді України представляли сьогодні нашу державу в Британії – там відбулася конференція щодо протидії сексуальному насильству в умовах війни. Пан Костін готується до зустрічі з міністрами юстиції «Великої сімки» в Берліні завтра. Головна тема всіх цих заходів – відповідальність Росії за війну й терор. Завтра будуть іще новини. Говорив з Премʼєр-міністром Нідерландів Марком Рютте. До речі, Нідерланди надають Україні суттєву допомогу в підготовці трибуналу щодо агресії та у встановленні правди про всіх російських убивць і катів. Україна за це вдячна. Почув дуже важливий сигнал від пана Прем’єр-міністра Рютте – сигнал щодо наступного року. Підтримка нашої держави лише зростатиме. Зустрівся з амбасадорами нашої фандрейзингової платформи United24. Андрій Шевченко, Олександр Усик, Скотт Келлі – вони були в Києві, а відеозв’язком долучилися Еліна Світоліна, Лієв Шрайбер та Тімоті Снайдер. Головне питання – проходження цієї зими, допомога Україні з генераторами та іншим енергетичним обладнанням. Детальні новини – вже завтра, але зазначу: зробимо все, щоб Україна отримала максимум можливої допомоги світу. І ще одне. Обсяг акумульованих коштів для нашої ініціативи Grain from Ukraine зростає і вже – понад 180 мільйонів доларів. Це вже одна з історично найбільших українських гуманітарних ініціатив. А буде ще більшою. Про фінансовий, технічний чи логістичний внесок до ініціативи Grain from Ukraine вже заявили Австрія, Бельгія, Болгарія, Велика Британія, Греція, Естонія, Ірландія, Іспанія, Італія, Канада, Катар, Латвія, Литва, Нідерланди, Німеччина, Норвегія, Польща, Португалія, Румунія, Словенія, США, Туреччина, Угорщина, Фінляндія, Франція, Хорватія, Чехія, Швейцарія, Швеція, Європейський Союз – дуже вагома участь. Плюс Республіка Корея. Японія – з перших днів. А ще – НАТО і, звичайно, ООН. Я дякую всім, хто бере участь! Дякую всім, хто допомагає Україні реалізовувати нашу формулу миру! Впевнений, її можна реалізувати повністю – усі пункти так само, як і пункт щодо продовольчої безпеки. Слава кожному нашому воїну! Слава всім, хто працює заради перемоги нашої держави! І, будь ласка, зважайте на сигнали повітряної тривоги, не забувайте про це. Слава Україні!</p>
  <div class="source"><a href="https://www.president.gov.ua/news/ukrayina-nikoli-ne-bude-miscem-rozruhi-zvernennya-prezidenta-79501">https://www.president.gov.ua/news/ukrayina-nikoli-ne-bude-miscem-rozruhi-zvernennya-prezidenta-79501</a></div>
</article>


<article>
  <h2>Україна стане взірцем відбудови – Президент звернувся до Генеральної асамблеї Міжнародного бюро виставок щодо проведення Експо-2030 в Одесі</h2>
  <div class="badges"><span class="chip">UK</span> <span class="chip">2022-11-29</span></div>
  <p>Пане президенте! Пане генеральний секретарю! Пані та панове! Для мене честь представляти українську кандидатуру на проведення Всесвітньої виставки 2030 року. Представляти Одесу, а отже, й увесь Чорноморський регіон. Чому саме Одеса? Чому саме Україна? Чому саме Чорне море? Цьогоріч Україна стала світовим взірцем сміливості. І мільярди людей на всіх континентах побачили, що означає українська незламність і чому російський терор не досягне своєї мети. І побачать, як Україна стане взірцем відбудови. Ані зимовий холод, ані темрява, ані будь-які інші прояви терору не допоможуть Росії підкорити українців. Настане час української перемоги. А тоді... Відбудова нашої держави стане найважливішим економічним, технологічним і гуманітарним проектом нашого часу. Уже зараз ми залучаємо десятки країн-партнерів до відновлення України. Загальний обсяг робіт – понад трильйон доларів. Уже зараз ми створюємо спеціальну систему шефства. Систему, яка дасть змогу передовим країнам і компаніям з усього світу взяти шефство над відбудовою українських областей, міст, галузей і підприємств. Щоб не просто відновити їх, а щоб показати, що вільний світ і сумлінні держави завжди сильніші, ніж будь-яка тиранія й будь-яка агресія. Ми вже бачимо зацікавленість щодо шефства від Франції та Британії, Нідерландів і Німеччини, Данії та Фінляндії, Італії й Туреччини, Польщі та Португалії, Чехії й Словенії, Латвії та Естонії, Швейцарії та Словаччини, Австрії та Греції, Канади й Сполучених Штатів Америки, Японії та Австралії. І це не вичерпний перелік. І у 2030 році, коли українська відбудова вже продемонструє значну частину із запланованих результатів, саме в Україні можна буде побачити, на що здатне людство, коли всі народи співпрацюють заради миру й безпеки, заради розвитку та зручнішого майбутнього для всіх людей. А в цьому, до речі, і є фундаментальний сенс Всесвітніх виставок. Тож реальність нашої країни й дух Всесвітніх виставок максимально збігатимуться. Саме в Україні, саме у 2030 році. Уже зараз ми доводимо, що Чорноморський регіон – один з ключових гарантів стабільності світу. Наша Одеса – це саме той великий порт, на роботі якого тримається соціальний добробут десятків країн Африки, Азії та Європи. І цьогоріч ми довели це нашою експортною зерновою ініціативою. Закріпимо ще новим міжнародним гуманітарним проектом Grain from Ukraine, який допоможе відновити продовольчу безпеку для найбідніших країн, які просто зараз – на межі голоду й дестабілізації: Ефіопія, Сомалі, Ємен та інші. Всі вони й багато інших добре знатимуть, чому Одеса й Чорне море такі важливі. Ми врятуємо мільйони людей – Одеса врятує мільйони людей завдяки роботі своїх портів. Ми вже обʼєднуємо Україну з Європейським Союзом. Ми вже стали частиною єдиного ринку ЄС. А станемо частиною інституцій ЄС. Ми вже обʼєдналися з єдиною енергосистемою ЄС. А станемо тими, хто завдяки потенціалу «зеленої» енергетики замістить для Європи брудне російське викопне паливо. Ми вже допомогли Європі подолати багато внутрішніх суперечностей і реально обʼєднатись – обʼєднатись у діях. А разом з українською силою Європа стане дійсно незалежним і по-справжньому міцним глобальним гравцем. 2030 рік – це час, коли можна буде це відзначити. І відзначити разом з усіма європейцями. Хіба справедливо, що Всесвітні виставки стільки часу оминають нашу частину Європи? Багато регіонів світу вже були представлені. Європа мала честь приймати Всесвітні виставки в різні роки. Але чомусь не схід Європи. Варто це виправити. Та ідеально це виправити саме в Одесі. У місті, яке своєю економікою й культурою протягом століть поєднане з Туреччиною і Румунією, з Грузією та Болгарією, з Молдовою й іншими країнами нашого регіону та багатьма регіонами світу. У місті, яке завжди було і є багатонаціональним і мультикультурним – містом різноманіття. У місті, яке може прийняти Всесвітню виставку вперше, але яке має вікові звʼязки зі світом. Пані та панове! Коли у 2030 році ви відвідаєте Україну та нашу Одесу, ви зможете відчути силу, свободу й культуру не просто однієї країни й одного міста. Ви відчуєте потенціал усього людства. Ось чому 2030 рік. Ось чому Одеса, Україна й Чорне море. Ось чому Всесвітня виставка. Хай буде наочною перемога свободи й нашого прагнення до миру! Дякую вам за увагу! Слава Україні!</p>
  <div class="source"><a href="https://www.president.gov.ua/news/ukrayina-stane-vzircem-vidbudovi-prezident-zvernuvsya-do-gen-79513">https://www.president.gov.ua/news/ukrayina-stane-vzircem-vidbudovi-prezident-zvernuvsya-do-gen-79513</a></div>
</article>


<article>
  <h2>Щоб була відповідальність Росії за агресію, потрібен спеціальний трибунал, і ми робимо все, щоб його створити – звернення Президента України</h2>
  <div class="badges"><span class="chip">UK</span> <span class="chip">2022-11-29</span></div>
  <p>Бажаю здоровʼя, шановні українці! Сьогодні ми зробили кілька нових кроків для того, щоб повернути Україні справедливість, щоб притягнути до відповідальності всіх винних у цій злочинній війні. Ми вже співпрацюємо з багатьма країнами й міжнародними організаціями, щоб кожен російський убивця отримав заслужене покарання. Ми вже налагодили взаємодію з Міжнародним кримінальним судом і будемо її нарощувати. Але, на жаль, наявних міжнародно-правових інструментів недостатньо для справедливості. Навіть у Міжнародному кримінальному суді поки що неможливо притягти до відповідальності найвище політичне та військове керівництво Росії за злочин агресії проти нашої держави – за первинний злочин. Злочин, який породив усі інші злочини цієї війни – і не тільки після 24 лютого, а й від 2014 року. Саме тоді все це почалося. Щоб була відповідальність за агресію, потрібен спеціальний трибунал – на додачу до Міжнародного кримінального суду. І ми робимо все, щоб створити такий трибунал. Саме цьому завданню було сьогодні присвячене звернення першої леді України до парламенту й народу Великої Британії. Зараз триває візит Олени до Сполученого Королівства. І від імені всіх українців і українок, які постраждали від російської агресії, вона закликала Велику Британію стати лідером у глобальних зусиллях для створення спеціального трибуналу щодо злочину агресії Росії проти України й для повернення справедливості. Цей досвід є у британців, це є частиною нашої спільної з ними історичної пам’яті. Взимку 1942 року, коли ще ніхто не міг передбачити, коли завершиться Друга світова війна, саме в Лондоні представники союзників підписали Сент-Джеймську декларацію. Документ, із якого почався шлях до Нюрнберзького трибуналу, тобто до справедливості після тієї війни. Зараз уже маємо потужну співпрацю з Нідерландами, які допомагають зі створенням офісу прокурора для збору доказів воєнних злочинів. Працюємо з Францією, яка допомагає нам у польовій роботі з документування російського зла. І маємо об’єднати світову більшість на підтримку проекту резолюції Генеральної Асамблеї ООН щодо спецтрибуналу. Ми маємо розробити необхідну юридичну архітектуру, щоб трибунал запрацював. Маємо повністю реалізувати цей пункт нашої формули миру й реально забезпечити справедливість після цієї війни так само, як і після Другої світової. Вірю, що Велика Британія проявить своє лідерство саме в цій боротьбі за справедливість. Сьогодні ж у Лондоні було відкрито й виставку Russian War Crimes – це проект, який демонструє світу, що саме Росія принесла на українську землю. Ця виставка працювала у Давосі під час Всесвітнього економічного форуму, також у Нью-Йорку – під час Генеральної Асамблеї ООН, у Брюсселі, у штаб-квартирі НАТО. Тепер її побачать британці. В усіх провідних країнах знатимуть і бачитимуть, за яке зло відповідальний рашизм. У Берліні відбулася зустріч міністрів юстиції країн «Великої сімки» – надзвичайно корисна. Україну там представляли Генеральний прокурор і міністр юстиції нашої держави. Ця зустріч була присвячена якраз притягненню до відповідальності окупантів і держави-агресора за все ними скоєне. За підсумками зустрічі бачимо очевидну готовність працювати разом, щоб врешті відновити силу міжнародного права, відновити повну дію Статуту ООН і притягти Росію до справедливої відповідальності. Говорив сьогодні з канцлером Німеччини Олафом Шольцом – саме Німеччина цьогоріч головує в G7. Обговорили нашу співпрацю як на двосторонньому рівні, так і в міжнародних інституціях. Пріоритети зрозумілі – захист від ракетного терору, відновлення енергетики, продовольча безпека. Я подякував пану канцлеру за підтримку. Ситуація на фронті складна. Попри надзвичайно великі російські втрати окупанти все ще намагаються наступати на Донеччині, закріпитися на Луганщині, рухатися на Харківщині, щось там вони планують на півдні. Але тримаємо оборону і, головне, не даємо ворогу здійснити його наміри. Вони казали, що захоплять Донеччину навесні, влітку, восени... Цього тижня починається вже зима. Вони поклали там свою регулярну армію, вони втрачають там щодня сотні мобілізованих і найманців, вони використовують там загородзагони... Ще цьогоріч Росія втратить убитими сто тисяч своїх солдатів і лише Богу відомо скільки найманців. А Україна стоятиме. А світ буде робити все, щоб кожен, хто винен у цій злочинній війні, опинився на лаві підсудних. І ще хочу подякувати Нідерландам за сьогоднішнє рішення – Палата представників Генеральних штатів визнала Росію державою – спонсором тероризму. Крок за кроком світ усе розставить по місцях. Слава всім, хто воює за свободу! Слава всім, хто працює заради нашої перемоги! Вічна памʼять усім, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/shob-bula-vidpovidalnist-rosiyi-za-agresiyu-potriben-special-79537">https://www.president.gov.ua/news/shob-bula-vidpovidalnist-rosiyi-za-agresiyu-potriben-special-79537</a></div>
</article>


<article>
  <h2>Аналізуємо наміри окупантів і готуємо протидію – ще потужнішу, ніж зараз – звернення Президента України</h2>
  <div class="badges"><span class="chip">UK</span> <span class="chip">2022-11-30</span></div>
  <p>Бажаю здоровʼя, шановні українці! Провів сьогодні чергове засідання Ставки. Головні питання – Донеччина, Луганщина, Харківщина, Запорізька область, Херсонщина, Крим, прифронтові території й наш державний кордон. Аналізуємо наміри окупантів і готуємо протидію – ще потужнішу протидію, ніж зараз. Розглянули питання забезпечення військових і постачання нової техніки, боєприпасів. Окремо провів нараду з питань енергетики та зв’язку. Фіксуємо результати того, що вже зроблено для захисту наших систем. Готуємо нові рішення. Також готуємо нові рішення, щоб не допустити будь-якої можливості Росії маніпулювати внутрішнім життям України. Свого часу деталізуємо й це. Станом на сьогоднішній вечір близько 6 мільйонів абонентів у більшості областей нашої держави та у Києві відключені від електрики. Ситуація залишається дуже складною саме в столиці, а також на Київщині, у Вінницькій, Львівській, Одеській, Хмельницькій і Черкаській областях. Енергетики та комунальники, наші всі служби роблять все, щоб стабілізувати систему й дати людям більше енергії на довший час. І я ще раз хочу підкреслити: дуже важливо, щоб люди розуміли, коли й на який проміжок часу у них відключать електрику. Це відповідальність як самих енергокомпаній, так і місцевої влади. Люди мають право знати. І настільки, наскільки це можливо зараз, має бути забезпечена передбачуваність життя. Люди бачать, що в сусідніх будинках чи на найближчих вулицях чомусь інші правила щодо світла. А має бути справедливість і зрозумілість. Сьогодні маємо дві дуже важливі міжнародні новини. Канада успішно завершила розміщення спеціальних облігацій – облігацій суверенної підтримки України. Обсяг – 500 мільйонів канадських доларів. Фактично Канада бере цей борг на себе, щоб допомогти нашій державі. Кошти підуть у державний бюджет України. Дякую нашим канадським друзям і особисто пану Джастіну Трюдо і пані Христі Фріланд за цей прояв канадського лідерства. Лідерства, яке демонструє й іншим партнерам, що може бути ефективним саме зараз для підтримки України. І новина з Німеччини. Бундестаг проголосував за резолюцію, яка визнає Голодомор геноцидом українського народу. Це рішення для справедливості, для правди. І це дуже важливий сигнал багатьом іншим країнам світу, що російському реваншизму не вдасться переписати історію. Ще б одне рішення Німеччини, яке, безумовно, стане історичним, – передати Україні систему Patriot – і пану канцлеру Шольцу, як і всьому поколінню сучасних німецьких політиків, дякуватимуть усі покоління українців. Слава кожному й кожній, хто захищає Україну! Дякую всім, хто допомагає нашій державі! Слава Україні!</p>
  <div class="source"><a href="https://www.president.gov.ua/news/analizuyemo-namiri-okupantiv-i-gotuyemo-protidiyu-she-potuzh-79561">https://www.president.gov.ua/news/analizuyemo-namiri-okupantiv-i-gotuyemo-protidiyu-she-potuzh-79561</a></div>
</article>


<article>
  <h2>Ми гарантуємо Україні духовну незалежність – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-01</span></div>
  <p>Вільний народе незламної країни! Щороку 1 грудня ми згадуємо подію, яка визначила історію. Подію, яка сказала дуже багато про всіх нас, про українців. Про те, хто ми є. І про те, ким ми ніколи не будемо. 1 грудня 31 рік тому відбувся референдум, який об’єднав усю територію нашої держави. Ніхто з наших людей не залишився за межами всеукраїнського рішення. Київ і Севастополь, Одеса й Крим, Львів і Черкаси, Чернігів і Харків, Донецьк і Херсон, Запоріжжя й Луганськ, Хмельниччина й Кіровоградщина, Волинь і Дніпропетровщина, Суми й Закарпаття, Франківськ і Тернопіль, Житомирщина й Чернівці, Вінниця, Київщина, Миколаїв, Полтава, Рівне... Всі підтримали. Люди підтвердили Акт проголошення незалежності України – вільно й законно. Це був справжній референдум, а не якась імітація. Це був чесний референдум, і саме тому його визнав світ. І було важливо, що не просто політики, а саме люди поставили крапку в історії імперії, яка будувалася на запереченні волі людей. Яка вбивала, намагаючись увічнити заперечення волі людей, але яку люди все одно повалили. І якраз своєю волею. З того дня 1991 року українці пережили багато намагань перетворити крапку на три крапки чи на крапку з комою. Ми бачили багато діячів, які не могли заспокоїтися, що імперію таки повалили. Ми й тепер боронимо Україну від таких «товаришів», які хотіли цьогоріч відзначати сторіччя імперії замість чергової річниці волі. Вони хотіли... Але буде за українськими правилами. Наше прагнення жити вільно, яке було висловлене 24 серпня й підтверджене 1 грудня, не зламати. Українці більше ніколи не будуть камінчиками якихось там імперій. Ми вже вибороли це й забезпечимо для нашої держави всю повноту незалежності. Забезпечимо, зокрема, духовну незалежність. Ми ніколи й нікому не дозволимо будувати імперію всередині української душі. Сьогодні відбулося засідання РНБО. Засідання, на якому ми розглянули численні факти зв’язків окремих релігійних кіл в Україні з державою-агресором. На жаль, навіть російський терор і повномасштабна війна не переконали деяких діячів у тому, що варто подолати спокусу зла. Що ж, маємо створити такі умови, коли будь-які залежні від держави-агресора діячі не матимуть жодної можливості маніпулювати українцями й послаблювати Україну зсередини. Отже, перше. РНБО доручила уряду внести на розгляд Верховної Ради законопроект щодо унеможливлення діяльності в Україні афілійованих із центрами впливу в Російській Федерації релігійних організацій. Друге. Державній службі з етнополітики та свободи совісті – забезпечити проведення релігієзнавчої експертизи Статуту про управління УПЦ на наявність церковно-канонічного зв’язку з Московським патріархатом і за необхідності – вжити передбачених законом заходів. Третє. Забезпечити перевірку наявності правових підстав та дотримання умов користування релігійними організаціями майном, яке перебуває на території Національного Києво-Печерського історико-культурного заповідника. Четверте. Всім органам, до компетенції яких належить питання у сфері забезпечення національної безпеки, активізувати заходи з виявлення та протидії підривній діяльності російських спецслужб у релігійному середовищі України. І застосувати персональні санкції – прізвища будуть оприлюднені невдовзі. І пʼяте. Потребуємо підвищення статусу й посилення можливостей Державної служби з етнополітики та свободи совісті. Відбудеться реформа цієї структури, яка дасть їй змогу реально захищати права та законні інтереси українців і держави. Цими та іншими рішеннями ми гарантуємо Україні духовну незалежність. Хочу підкреслити: у 1991 році наша держава стала саме на законний і демократичний шлях. Цим шляхом ми й будемо йти далі. Лише правові кроки. Виважені рішення. І національні інтереси. Сьогодні ж продовжили працювати над реалізацією української формули миру, яку я презентував на саміті G19, зокрема її пункту щодо продовольчої безпеки. Говорив для цього з Президентом Сенегалу й Головою Африканського Союзу. Про нашу ініціативу Grain from Ukraine – «Зерно з України». Це ініціатива, яка реально повертає світу стабільність і передбачуваність. А також про те, як можемо залучити країни Африки до відновлення сили міжнародного права й гарантування всієї повноти глобальної безпеки. І ще одне. Сьогодні вдалося повернути додому з російського полону ще 50 українців. Четверо офіцерів, 46 сержантів і рядових. Армія, тероборона, нацгвардійці, ВМС та прикордонники. Я дякую всій нашій команді, яка працює для звільнення українців. Буданов, Єрмак, Усов, Малюк, Лубінець. Просто молодці. Дякую кожному й кожній, хто допомагає! Загалом із 24 лютого з російського полону вже повернули понад 1300 українців. Повернемо й усіх інших! Уся Україна буде вільною. Всі українці будуть удома. Слава всім, хто воює за нашу державу! Слава всім, хто працює для захисту України! Вічна пам’ять усім, хто віддав своє життя за незалежність! Слава Україні!</p>
  <div class="source"><a href="https://www.president.gov.ua/news/mi-garantuyemo-ukrayini-duhovnu-nezalezhnist-zvernennya-prez-79577">https://www.president.gov.ua/news/mi-garantuyemo-ukrayini-duhovnu-nezalezhnist-zvernennya-prez-79577</a></div>
</article>


<article>
  <h2>Дякую всім, хто попри постійні російські обстріли робить усе, щоб українці могли жити нормально – звернення Президента України</h2>
  <div class="badges"><span class="chip">UK</span> <span class="chip">2022-12-02</span></div>
  <p>Доброї ночі, шановні українці! Це був особливий день особливого тижня. Найприємніше, найсимволічніше – сьогодні мав честь відзначити нагородами наших героїв, звільнених із російського полону, і членів нашої команди – тих, хто працює заради повернення українців додому. Я хочу зараз іще раз подякувати всім, хто виконує це завдання. 1331 – стількох уже вдалося звільнити за час повномасштабної війни. І жодного українця не залишимо в російських тюрмах, таборах та «ізоляціях». Ми пам’ятаємо про всіх. Настане день – привітаємо знову на свободі. Увесь цей тиждень працювали на різних рівнях у європейських столицях для того, щоб здобути критичну масу підтримки для запуску спеціального трибуналу – трибуналу щодо російської агресії. Лондон, Париж, Берлін, Варшава та інші столиці... Всюди зміцнюємо нашу позицію, акумулюємо підтримку партнерів. Упевнений, що трибунал буде, справедливість буде. Доволі активно рухаємося й щодо іншого пункту української формули миру – продовольчої безпеки. Кожен день використовуємо, щоб світ бачив і відчував, що глобальна стабільність можлива лише разом з Україною. Сьогодні в порт Одеси зайшло вже третє судно в межах нашої ініціативи Grain from Ukraine – «Зерно з України». 25 тисяч тонн гуманітарної пшениці будуть відправлені в Сомалі. Друге судно – завершує завантаження в порту Чорноморськ – прямуватиме до Ефіопії. На його борту – 30 тисяч тонн пшениці. Також в Ефіопію прямує й перше судно за цією програмою – «Зерно з України». А загалом до кінця весни відправимо близько 60 суден з таким гуманітарним вантажем. Це буквально порятунок від голоду для мільйонів людей. І я вдячний усім нашим партнерам, які долучилися до української ініціативи. Інша наша ініціатива – експортна зернова – дала змогу поставити на продовольчий ринок майже 13 мільйонів тонн української агропродукції. Вагомий внесок у світову безпеку. Робимо все, щоб наростити постачання. Хочу сьогодні відзначити й усіх, хто повертає нормальне життя у звільнені райони, зокрема на Херсонщину і в місто Херсон. Це люди з різних областей – усі об’єдналися, усі відгукнулися на заклик допомогти... Це наші енергетики, будівельники, звʼязківці, ремонтні бригади, бізнес, місцеві керівники, сапери. Лише за кілька днів цього тижня було вилучено понад 200 вибухонебезпечних предметів. Розмінування триває. На Херсонщині щотижня більше покриття звʼязку, більше постачання електрики й газу, більше транспортних можливостей. Щотижня більше доступу до нормальної медицини, до освітніх і соціальних послуг. Сьогодні ж у Херсоні запрацювала й трансляція українського телемарафону «Єдині новини». Я дякую всім, хто попри постійні російські обстріли та різні намагання терористів перешкоджати нам робить усе, щоб українці могли жити – жити нормально. І ще одне. Цими днями ми відзначаємо 300 років від народження Григорія Сковороди – нашого філософа, який навчав щастя й пізнання себе, пошуку справді свого у цьому світі. Відвідав сьогодні Переяслав Київської області. Місця, де жив і навчав Сковорода. Було б смішно, якби не було гірко, що окупанти намагаються вкрасти в України й цього українця. Щось там розказують, ніби й Сковорода – їхній. Але ж ми знаємо, що їм його не спіймати. Як ніколи не спіймати, не зупинити, не зламати й не полонити Україну. Цими днями ми зробили частину кроків, щоб гарантувати духовну незалежність нашого народу. Бачу, що люди підтримують ці кроки. І дуже потужно підтримують. І це ще не все. Будуть іще кроки. Україна більше ніколи не буде зупинятися на півшляху. Слава всім, хто воює й працює заради нашої держави! Я дякую всім, хто захищає й допомагає нашим людям! Слава Україні!</p>
  <div class="source"><a href="https://www.president.gov.ua/news/dyakuyu-vsim-hto-popri-postijni-rosijski-obstrili-robit-use-79597">https://www.president.gov.ua/news/dyakuyu-vsim-hto-popri-postijni-rosijski-obstrili-robit-use-79597</a></div>
</article>


<article>
  <h2>Наша перемога здобувається силою зброї й духу, силою нашої єдності – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-03</span></div>
  <p>Бажаю здоров’я, шановні українці! Провів чергове засідання Ставки. Командувачі доповіли про ситуацію на конкретних напрямках – на найважливіших напрямках. На Донеччині – Бахмут, Соледар – зараз, як і раніше, найбільш гаряче, найбільш болісно. Робимо все, щоб допомогти нашим хлопцям на цьому напрямку. Нашим героям, які тримають там оборону. Кожен, хто там, заслуговує найвищої подяки! А зараз окремо подякую прикордонникам Чопського загону, які воюють саме на Бахмутському напрямку і сьогодні «приземлили» черговий літак окупантів. Луганщина й Харківщина – зміцнюємо наші сили. Південь – продовжуємо «мінусувати» можливості окупантів. Кордон – укріплюємо весь периметр. Чорноморська акваторія – працюємо, щоб у підсумку «Калібри» могли бути хіба що на дні. Звичайно, обговорили подальші кроки в напрямку повної духовної незалежності України й захисту нашої держави від неформальних мереж впливу держави-терориста. Окрема розмова на Ставці – щодо енергетики. Перебіг відновлення й захист об’єктів. Працюємо над цим постійно. Зараз у світі завершилась – на жаль, без серйозних рішень – дискусія щодо прайс-кепів, тобто щодо обмеження експортної ціни російської нафти. Бо не назвеш серйозним рішення встановити таку межу для російських цін, яка цілком комфортна для бюджету держави-терориста. Росія вже завдала колосальних збитків усім країнам світу свідомою дестабілізацією енергоринку. А світ ніяк не може наважитися на її справжнє енергетичне роззброєння. Це слабка позиція. І лише питання часу, коли все одно доведеться застосовувати сильніші інструменти. Шкода, що цей час буде втрачений. Логіка очевидна: якщо обмеження ціни на російську нафту – 60 доларів замість, наприклад, 30, про які говорили, зокрема, Польща та країни Балтії, то російський бюджет отримає на рік близько 100 мільярдів доларів. Ці гроші підуть не тільки на війну й не тільки на подальше спонсорування Росією інших, інших терористичних режимів та організацій. Ці гроші підуть і на подальшу дестабілізацію якраз тих країн, які намагаються зараз уникнути серйозних рішень. Провів сьогодні нараду з очільниками нашого зовнішньополітичного блоку. Підсумували тиждень і готуємо нові заходи на грудень і січень. Дуже потужні заходи. Позиція України звучатиме, інтереси України будемо реалізовувати попри все. І ще одне. Учора я спілкувався зі студентами університетів: Університету Сковороди в Переяславі, Києво-Могилянської академії, Харківського національного педагогічного університету імені Сковороди. Три інституції з багатьох, які бережуть пам’ять про Сковороду та й бережуть саму українськість. А сьогодні відвідав ще виставку в Українському домі в Києві «Світ Сковороди». І це правильно, що в таких умовах, у такий рік по всій країні відбуваються заходи до 300-річчя Сковороди. Це правильно, що є сили, є енергія, щоб дбати про українське в усіх його проявах. Бо наша перемога здобувається силою зброї й силою духу. Силою воїнів і силою народу. Силою держави й силою культури. Силою нашої єдності – нашого вміння працювати разом заради українських інтересів і вміння підтримати одне одного. Підтримати, бо ми – українці, і сили одного цього аргументу має бути нам усім достатньо. Слава всім, хто воює за Україну! Слава всім, хто працює заради нашої держави! Вічна пам’ять і шана всім, хто віддав життя за незалежність! Слава Україні!</p>
  <div class="source"><a href="https://www.president.gov.ua/news/nasha-peremoga-zdobuvayetsya-siloyu-zbroyi-j-duhu-siloyu-nas-79617">https://www.president.gov.ua/news/nasha-peremoga-zdobuvayetsya-siloyu-zbroyi-j-duhu-siloyu-nas-79617</a></div>
</article>


<article>
  <h2>Щоб пройти зиму, ми маємо бути ще більш стійкими і ще більш єдиними – звернення Президента України</h2>
  <div class="badges"><span class="chip">UK</span> <span class="chip">2022-12-04</span></div>
  <p>Незламний народе незламної країни! Минає четвертий день цієї зими. Зими, яка буде складною – це зрозуміло. Але все ж варто сприймати цю зиму не як випробування, а як час – час, що наближає нас до головного – до перемоги. Кожен із цих 90 зимових днів. Ворог дуже сподівається використати зиму проти нас: зробити зимовий холод і труднощі частиною свого терору. Ми ж маємо зробити все, щоб вистояти цю зиму, як би це не було важко. Вистояти – і ми вистоїмо. Вистояти цієї зими – це відстояти все. У Росії ще поки є ракети і перевага в артилерії. Так, але в нас є те, чого окупант не має і не матиме. Ми захищаємо свій дім, а це дає нам найсильнішу мотивацію з можливих. Ми боремося за свободу, а це завжди примножує будь-яку силу. Ми захищаємо правду, а це об’єднує навколо України увесь світ. Ми бачимо щасливих людей, коли вони зустрічають український прапор у звільнених містах – усюди, куди повертається Україна. Повертаються люди, ЗСУ, всі ми. А це означає, що нас чекають всюди, де ще є окупація. Чекають і вірять, що Україна повернеться. Чекають і добре знають: якщо Росія вдерлася, то це не назавжди. Щоб пройти цю зиму, ми маємо ще більше допомагати одне одному, ніж будь-коли, і ще більше дбати одне про одного. І не питайте, будь ласка, чи допомогти, і чим. Просто допомагайте, коли бачите, що можете це зробити. Щоб пройти зиму, ми маємо бути ще більш стійкими і ще більш єдиними, ніж будь-коли. Не можна допускати жодних внутрішніх конфліктів і чвар, які здатні послабити нас усіх, навіть якщо хтось там думає, що це якось посилить його особисто. Треба ще більше взаємодії, ніж будь-коли. Уся Україна має стати одним великим Пунктом Незламності та працювати щодня, працювати щоночі. Держава, бізнес, люди – усі ми, українці, усі разом. Цієї осені було зроблено багато, щоб посилити позиції держави і щоб окупант втрачав. Маємо робити все, щоб і після цієї зими можна було сказати те саме. Українці працювали цілодобово, щоб відновити нормальність життя після російських ударів. І яким би масштабним не був терор окупантів, наше бажання відновити все в нашому домі завжди було ще більш масштабним. Так має бути й надалі. Наші сили оборони міцно тримають позиції та навіть найскладніші напрямки. Скільки разів уже окупанти збиралися захопити увесь Донбас, бути в Бахмуті… Скільки разів вони вже оголошували нові терміни свого просування, своїх перемог… Наші хлопці – справжні герої. І саме це наше ключове завдання – і держави, і народу – робити все, щоб підтримати наші сили оборони, щоб зміцнити наші сили оборони, знайти у світі для наших сил оборони все потрібне. Я знаю, як складно в Бахмуті, на Донбасі. Хлопці, тримайтесь! Я з вами. Народ із вами. Щоб це завдання виконувати – щоб виконувати успішно – саме для цього маємо завжди підтримувати одне одного. І я дякую всім, хто допомагає посилювати Україну і хто після цієї зими обов’язково зможе сказати, що наближення нашої перемоги – це також його чи її особистий результат, особисте досягнення. Слава всім, хто воює за Україну і хто працює для українців! Слава нашому міцному народу! Слава Україні!</p>
  <div class="source"><a href="https://www.president.gov.ua/news/shob-projti-zimu-mi-mayemo-buti-she-bilsh-stijkimi-i-she-bil-79633">https://www.president.gov.ua/news/shob-projti-zimu-mi-mayemo-buti-she-bilsh-stijkimi-i-she-bil-79633</a></div>
</article>


<article>
  <h2>Волонтери – це найпотужніша частина громадянського суспільства України – звернення Президента Володимира Зеленського з нагоди Міжнародного дня волонтера</h2>
  <div class="badges"><span class="chip">UK</span> <span class="chip">2022-12-05</span></div>
  <p>Дорогі українці! Сьогодні – Міжнародний день волонтера. Міжнародний, але такий український. Це день мільйонів наших людей. Не сотень і не тисяч, а мільйонів. Це день усіх, хто допомагає боронити державу. Усіх, хто допомагає захищати людей. Усіх, хто віддає душу, час, кошти, щоб Україні й українцям вдалося. Щоб вдалося перемогти. Волонтерський рух у нашій державі підіймався хвилями від Майдану, з 2014 року і від 24 лютого. Хвилями все вищими й міцнішими. Сьогодні волонтери – це найпотужніша частина громадянського суспільства України. Це рух, який об’єднує всі міста й громади нашої держави та всі соціальні групи. І це ідея, яка залучає до української боротьби за свободу мільйони людей із різних країн світу. Сьогодні – день дуже відомих організацій, чиї назви чув кожен українець, і день людей, чиї імена поки що не звучать по всій державі, але які разом з усіма у день нашої перемоги відчують, що це – їхній результат. Це день Veteran Hub і Армія SOS, день «Зграї» і «Аеророзвідки», день KSE Foundation і тих, хто заснував і допомагає проекту «Небесна гвардія». День «Госпітальєрів» і всіх парамедиків і лікарів, які допомагають на фронті. Це день «Крил перемоги» і ГО «Землячки», фонду «Повернись живим» і «Мотохелп», Фонду Сергія Притули і Волонтерської сотні Доброволя, фонду «Коло» і «Солом’янських котиків», центру Марлог і Української волонтерської служби, Razom for Ukraine, об’єднання «Народний тил», волонтерської групи Help Army і Товариства Червоного Хреста України. Це день United24 і кожного з понад сотні країн, хто допомагає закупити машини швидкої чи морські дрони. Це день зіркових амбасадорів, які теж стали волонтерами й спрямовують силу світу для України. Сьогодні день харківського Фонду «Підтримка захисників» і львівського ГО «Незалежні», день «Союзу українок» з Франківщини й краматорського центру «Разом до перемоги», фонду «Янголи спасіння» з Донеччини та ГО «Міський центр допомоги» із Запоріжжя. Це день СпівДії та ПЛАСТу, ГО «Рідне Полісся», Групи активної реабілітації, Українського жіночого батальйону, «Котиків-патріотиків» і «Доброї справи», фондів Let’s help, «Харків з тобою», HopeUA, «Твоя опора», «Ми з Україною» і «Район номер 1». А також день Євгена Суботи, координатора волонтерських центрів Гостомеля. Уляни Греділь з ГО «Апостольська Чота». ГО «Захист – обʼєднання волонтерів». Юлії Коновалової, голови ГО «Люди усюди» й волонтера проекту World Central Kitchen. Володимира Фірмана, ректора Марійського духовного центру «Зарваниця». Це день Українського католицького університету й десятків університетів і студентських спільнот у нашій країні та за кордоном, які долучилися до захисту нашої держави, свободи та людей. І людяності. Тому сьогодні ми дякуємо таким організаціям, як «Зоопатруль» і UAnimals, та всім, хто знає, що порятунок тварин – це також порятунок душі. Більшість із цих назв ви напевно знаєте, якимось із цих організацій і проектів ви уже могли допомагати. Але волонтерський рух значно більший і ширший. Це тисячі структур, десятки тисяч небайдужих людей і мільйони тих, хто долучається. Це день тих, хто шукав броніки ще на Майдані та продовжив шукати й доправляти все, що може бути потрібним для передової. Це день тих, хто робить маскувальні сітки: Львів, Рівне та ще тисячі українських міст і сіл, десятки тисяч людей. Це день простих українців, які допомагають нам усім розв’язувати дуже непрості завдання. Допомагають відновлювати енергетику після ударів. Повертати нормальне життя на деокуповану територію. Це день тих, хто забезпечує реабілітацію й протезування. Хто надає психологічну допомогу. Хто підтримує переселенців. Хто допомагає звільненим з полону. Хто пече хліб для військових і завозить їжу туди, де найнебезпечніше. Це день водіїв, які допомагали з евакуацією та доставкою «гуманітарки». Це день багатьох дуже різних людей, які всі разом посилюють Україну. Це день тисяч українських бізнесів, які зробили свої проекти допомоги армії та звичайним людям або долучилися до наявних волонтерських програм. І день бізнесменів, які роблять усе, щоб посилити Харків і Запоріжжя, а не Монако і Відень. Хоча волонтерський рух став частиною фундаменту України, у нас досі не було особливої відзнаки, яка могла б стати символом нашої вдячності волонтерам і тим, хто дає силу цьому руху. Хто дає частинку свого власного життя, щоб допомогти врятувати життя інших. Тепер така відзнака є. Це серце. Золоте серце для простих людей, які захищають усіх нас. Цього року ми започатковуємо нагородження такою відзнакою. Тих, хто справді заслуговує. Тих, чиє серце – золоте, і саме тому вони – волонтери. Сьогодні я назвав 50 волонтерських колективів, чиї представники отримають відзнаку цьогоріч. І щороку будемо ще відзначати волонтерські проекти, інші організації, нових особистостей. Люди мають знати, хто здійснює цю допомогу для України. Люди мають знати, чиє серце дає нам такий результат, за який українці вдячні. Слава всім, хто допомагає нашій обороні! Слава всім, хто допомагає нашим волонтерам! Дякую кожному й кожній, хто займається волонтерською справою! І вітаю вас із Днем волонтера! Слава Україні!</p>
  <div class="source"><a href="https://www.president.gov.ua/news/volonteri-ce-najpotuzhnisha-chastina-gromadyanskogo-suspilst-79637">https://www.president.gov.ua/news/volonteri-ce-najpotuzhnisha-chastina-gromadyanskogo-suspilst-79637</a></div>
</article>


<article>
  <h2>Коли терорист дестабілізує життя всіх, зупинити терор – це спільне завдання – звернення Президента України</h2>
  <div class="badges"><span class="chip">UK</span> <span class="chip">2022-12-05</span></div>
  <p>Бажаю здоров’я, шановні українці! Звітую про сьогоднішній день. Головний результат – 70 російських ракет прийшло, більшість збито. «Калібри», Х-101 тощо. Дякую всім нашим воїнам повітряних командувань «Схід», «Південь» і «Центр». Молодці! Дякую й партнерам – за системи ППО, які зараз використовуємо. Кожна збита російська ракета – це конкретний доказ, що терор можна перемогти. Але, на жаль, ми поки ще не можемо дати повну безпеку нашому небу – було кілька влучань. На жаль, є жертви. Станом на цей час у переліку загиблих за цю добу від російських ударів – четверо. Мої співчуття рідним і близьким. Енергетики одразу розпочали відновлювальні роботи. Максимум зусиль – у центральних областях України, на Одещині, в Запорізькій області, на Харківщині. У багатьох регіонах – для стабілізації системи – довелося перейти до аварійних відключень. Від Закарпаття до Київщини, від Кіровоградщини до Сумської й Харківської областей. Найбільше відключень станом на цей вечір – Вінниччина, Київщина, Житомирщина, Дніпропетровщина, Одещина, Хмельниччина й Черкащина. Але зробимо все, щоб повернути стабільність. Російський терор знову зачіпає сусідні держави. Знову – перебої з електрикою в Молдові. І це вкотре доводить, що російська здатність до таких масованих терористичних ударів – це загроза не одній лише Україні, а всьому нашому регіону. Як мінімум. Коли один терорист дестабілізує життя всіх, це спільне завдання – зупинити терор. Цієї ночі говоритиму про це у своєму звернені до експертної спільноти американського Інституту вивчення війни й до всіх наших друзів у США. До речі, сьогоднішньою ракетною атакою Росія відзначила чергову річницю підписання Будапештського меморандуму. Документа, чия доля дає відповіді на багато й сьогоднішніх запитань про Росію. Щось просто підписати з цими терористами – миру не буде. Щось просто погодити з ними – точно порушать. Віддати Росії хоча б щось з елементів безпеки інших означає нову війну. Тому й потрібне принципове продовження наявної політики сумлінних держав світу: тільки демонтаж російських терористичних можливостей, тільки звільнення всієї нашої землі й тільки притягнення вбивць до відповідальності може дати мир. Вірю, прийдемо до цього. Ще один результат сьогоднішнього дня – маємо нову декларацію про підтримку євроатлантичного курсу України. Вже третю таку декларацію. Сьогодні підписано з Чорногорією. Після Чехії та Бельгії. Крок за кроком пройдемо цей шлях – схилимо євроатлантичну більшість на користь України. І не просто на словах, а в рішеннях. У рішеннях підтримати наше приєднання до колективної системи безпеки. І ще одне. Нарешті в Україні з’явилась особлива відзнака для надзвичайних людей – для українських волонтерів. «Золоте серце». Сьогодні у привітанні волонтерської спільноти я назвав перші 50 колективів та особистостей, які отримають цю нову відзнаку найближчим часом. Але це далеко не повний перелік тих, хто на неї заслуговує. Держава повинна вміти бути вдячною і дякувати. Так це й буде. Слава всім, хто захищає Україну! Дякую кожному й кожній, хто допомагає нашій державі вистояти проти російського терору! Вічна пам’ять усім, чиє життя забрали терористи! Слава Україні!</p>
  <div class="source"><a href="https://www.president.gov.ua/news/koli-terorist-destabilizuye-zhittya-vsih-zupiniti-teror-ce-s-79657">https://www.president.gov.ua/news/koli-terorist-destabilizuye-zhittya-vsih-zupiniti-teror-ce-s-79657</a></div>
</article>


<article>
  <h2>Тепер День ЗСУ наші люди відзначатимуть словами вдячності, відчуттям вдячності, сльозами вдячності – звернення Президента України </h2>
  <div class="badges"><span class="chip">UK</span> <span class="chip">2022-12-06</span></div>
  <p>Слава Україні! Панове генерали, офіцери, сержанти, солдати! Дорогі українці! Шановні присутні! Сьогодні – день нашої вдячності. Саме такий сенс у 6 грудня – і це назавжди. Тепер лише так наші люди відзначатимуть День Збройних Сил України – словами вдячності, відчуттям вдячності, сльозами вдячності. Я впевнений, мільйони разів сьогодні в Україні прозвучало або просто подумалося саме так – «дякую». Дякую воїнам нашої армії й усіх формувань сил оборони України. Дякую батькам наших воїнів, які виховали справді переможців. Саме так – переможців. Дякую всім лікарям і медичним сестричкам, які рятують поранених героїв. Дякую кожному, хто зміцнює оборону й забезпечує українських воїнів усім необхідним. Коли в державі День Збройних Сил за своїм сенсом є святом вдячності, таку державу, я впевнений, неможливо здолати й неможливо зламати. І сьогодні ми всі це точно бачимо і ще раз побачили. Шановні присутні! Вісім років і вже 286 днів Збройні Сили України боронять нашу прекрасну державу від окупанта, від російської агресії. Тисячі українців віддали свої життя, щоб настав той день, коли на нашій землі не залишиться жодного окупанта й коли всі наші люди знову будуть вільними. Я прошу вас зараз ушанувати хвилиною мовчання пам’ять кожного, пам’ять кожної, хто загинув на полях бою заради нашої держави, заради України, й чиє життя стало частиною героїчної історії сміливості України. Дорогі українці! Сьогодні для мене честь провести увесь день разом із нашими захисниками й захисницями. Вранці я був на Донеччині – подякував бійцям, які боронять нашу державу на найбільш небезпечних і відповідальних напрямках. Тим, хто б’ється на Сватівському, Бахмутському, Авдіївському та інших напрямках у Донецькій та Луганській областях. Вручив воїнам державні нагороди й відзнаки. Я був сьогодні на Харківщині – подякував лікарям, які рятують наших незламних бійців. На Харківщині я вручив нагороди бійцям, які брали участь у звільненні регіону і які продовжують виганяти окупантів з України. Сьогодні нам вдалося повернути додому ще 60 воїнів, які були в російському полоні. Ми продовжимо повертати наших і звільнимо всіх. Зараз тут, у Маріїнському палаці, – наші герої, рідні наших воїнів, командири й представники бойових бригад і підрозділів, які щойно прибули з фронту й знову повертаються на передову. Туди, де справді гаряче. Туди, де вони справді борються за нашу свободу, за нашу незалежність, за наших дітей. І я хочу сказати всім присутнім саме те, що сьогодні у серці, впевнений, кожного українця: я дякую вам! Я дякую абсолютно всім солдатам, усім матросам, усім сержантам, старшинам, усім офіцерам, усім героям, генералам і обовʼязково – усім татам і всім мамам вашим, наші шановні, поважні українські воїни. Я бажаю всім вам одного – перемоги! Усім нам. Ви заслуговуєте! Весь наш народ заслуговує. Всі наші батьки, наші діти заслуговують. Наша держава й історія заслуговують. Нарешті здобути перемогу. Слава Збройним Силам України! Слава Україні!</p>
  <div class="source"><a href="https://www.president.gov.ua/news/teper-den-zsu-nashi-lyudi-vidznachatimut-slovami-vdyachnosti-79677">https://www.president.gov.ua/news/teper-den-zsu-nashi-lyudi-vidznachatimut-slovami-vdyachnosti-79677</a></div>
</article>


<article>
  <h2>Той, хто почав злочинну війну, повинен програти й понести відповідальність - виступ Президента України на церемонії нагородження Madeleine K. Albright Democracy Awards</h2>
  <div class="badges"><span class="chip">UK</span> <span class="chip">2022-12-07</span></div>
  <p>Дорогі друзі! Зараз, коли я записую це звернення, завершується 286-й день нашої оборони у повномасштабній війні. І це не звичайний день – це день свята наших Збройних Сил. День, який відзначають мільйони українців – на своїй землі, у своїй державі, під своїм прапором. Просто відчуйте це: 286-й день повномасштабної війни проти агресора, якого багато хто у світі вважав непереможним... А ми відзначаємо день наших Збройних Сил, а не якісь там свята окупантів. 23 лютого цього року – за день до ескалації російської війни – пані Мадлен Олбрайт опублікувала колонку про те, що російський керівник робить історичну помилку. Це були пророчі слова. Він справді зробив помилку. Найбільшу у своєму житті та в житті сучасних поколінь росіян. Але ж, друзі, всі ми знаємо, що ідея-фікс будь-якої диктатури – ігнорувати помилки й удавати, що жодних помилок не було. Тим паче, коли йдеться про помилку першої особи диктатури. Саме так зараз поводиться Росія. Очевидно, що диктатор програв. Однак він робить усе, щоб Росія продовжила воювати, аби тільки не зізнаватися собі та іншим, що була зроблена історична помилка. Якщо Росія почувається загнаною в кут, вона повинна звинувачувати лише себе. Україна та вільний світ точно не мають змінювати свої цілі й обмінювати на якісь компроміси свої цінності, якщо диктатура боїться визнати помилку та спокушає передишкою в боях. Маємо повністю захистити свободу й гарантувати безпеку нашій демократії. Той, хто почав неспровоковану та злочинну війну, повинен програти й понести відповідальність. Україна та світ мають отримати гарантії миру, стабільності та безпеки. Відзначаючи день наших Збройних Сил, ми відчуваємо, що здатні це забезпечити. А отже, повинні! Будь-який інший варіант, окрім української перемоги, буде помилкою, і це треба чесно визнавати. Саме тому ми потребуємо й надалі такого ж міцного американського лідерства, яке бачимо протягом цих 286 днів і завжди. Вірю, що так і буде. Дякую вам за увагу! Дякую за цю почесну відзнаку! І дякую кожному американцю за те, що ви завжди допомагаєте тим, хто бореться за свободу! Боже, благослови Америку! Боже, благослови Україну! Слава Україні!</p>
  <div class="source"><a href="https://www.president.gov.ua/news/toj-hto-pochav-zlochinnu-vijnu-povinen-prograti-j-ponesti-vi-79693">https://www.president.gov.ua/news/toj-hto-pochav-zlochinnu-vijnu-povinen-prograti-j-ponesti-vi-79693</a></div>
</article>


<article>
  <h2>На полі бою в Україні вирішується доля мільйонів людей, які можуть бути врятовані – звернення Президента Володимира Зеленського до Robert F. Kennedy Human Rights Foundation</h2>
  <div class="badges"><span class="chip">UK</span> <span class="chip">2022-12-07</span></div>
  <p>Пані та панове! Вітаю вас з України та дякую вам за підтримку нашої боротьби за свободу! Я хочу, щоб ви знали, що означає ця підтримка. Що означає американська допомога нашому захисту проти російського терору. Це можливість для кожного українця відчувати, що на нашій землі пануватиме свобода, а не жорстокість окупанта. Це можливість для кожного українського батька бути впевненим, що його дитина сама обере собі шлях у житті, і це буде вільне життя, а не постійний страх перед диктатурою. Коли ми звертаємося по підтримку, це завжди звернення від людей і до людей. 24 лютого Росія розпочала проти нас тотальну війну. І це війна на виживання. Сотні наших міст і сіл просто спалені вщент через російські удари. 1888 населених пунктів нам вже вдалося звільнити від окупації. Але ще майже стільки ж українських міст і сіл залишаються в окупації. А це означає, що зараз на полі бою в Україні вирішується доля мільйонів людей. Мільйонів, які можуть бути врятовані. Ми не маємо права полишити жодну нашу людину в російській окупації! І в російських фільтраційних таборах, де вже зникли безвісти тисячі. І на російській території, куди були силою депортовані сотні тисяч українців... Ми можемо їх звільнити. Ось у чому наша надія. Ось що означає ваша підтримка. Це не про політику, це про життя. Іще раз повторю ці слова: це не про політику, це про життя. Хіба не в цьому сенс справжньої демократії? Завжди є моменти, коли треба сказати: це не про політику, це про життя. Завжди є моменти, коли треба підтримати, бо підтримка означає значно більше, ніж просто щось дати чи зробити. Зараз саме такий час, коли підтримувати буквально означає рятувати – рятувати мільйони людей, мільйони батьків і матерів, мільйони дітей. І я вдячний вам за те, що ви з нами. За те, що Сполучені Штати Америки справді підтримують Україну. Я вірю, що завдяки зокрема вашій підтримці ми зможемо одного дня сказати: вся Україна нарешті вільна й убезпечена від російських посягань. Дякую вам за увагу! Дякую за хвилю надії, яку ми з вами підняли цьогоріч разом! Слава Україні!</p>
  <div class="source"><a href="https://www.president.gov.ua/news/na-poli-boyu-v-ukrayini-virishuyetsya-dolya-miljoniv-lyudej-79697">https://www.president.gov.ua/news/na-poli-boyu-v-ukrayini-virishuyetsya-dolya-miljoniv-lyudej-79697</a></div>
</article>


<article>
  <h2>Росія відповідатиме за всі вкрадені активи Української держави та компаній – звернення Президента України</h2>
  <div class="badges"><span class="chip">UK</span> <span class="chip">2022-12-07</span></div>
  <p>Бажаю здоровʼя, шановні українці! Сьогодні був довгий і важкий день. Херсонщина – четверо поліцейських загинули під час стабілізаційних заходів... Російські міни. Серед загиблих – начальник поліції Черкаської області Михайло Куратченко, він допомагав колегам на півдні. Вибухотехнік Ігор Мельник. Кінолог Сергій Ненада. Помічник чергового Уманського райуправління поліції Вадим Періжок. Життя ще чотирьох поліцейських зараз рятують лікарі. Сили поліції разом з усіма силами оборони нашої держави зараз на передовій. І разом з усіма захищають українців, разом з усіма зазнають втрат... Мої співчуття. Донеччина – сьогодні ж російська армія завдала удару по Кураховому, дуже жорстокого, абсолютно прорахованого. Саме по мирних людях. По звичайних людях. По ринку, елеватору, заправці, автостанції, по житловому будинку. У переліку загиблих станом на зараз – десять людей, багато поранених. Мої співчуття рідним і близьким... Вічна памʼять усім жертвам російського терору! Провів сьогодні засідання Ставки. Доповіді командувачів, розбір ситуації на конкретних напрямках. Передусім щодо Донецької області, районів Бахмута та інших найгарячіших точок. Там дуже жорстке протистояння, кожен метр має значення. Я дякую всім нашим хлопцям, які знищують ворога саме там щодня, щоночі, щогодини. Звичайно, на Ставці приділили належну увагу Луганщині, Харківщині, були доповіді по ситуації загалом і на кордонах. Енергетика – це постійний наш пункт порядку денного і на Ставці, і на урядовому рівні. Провів ще нараду щодо стабілізації енергосистеми й захисту наших електростанцій. Постійно збільшуємо генерацію та постачання електрики – майже щодня додаємо ще обсягу. Але варто не забувати – і не забувати всім, – що відновити 100% енергосистеми, якою вона була до початку російського енерготерору, зараз неможливо. Потрібен час. Саме тому в більшості міст і районів зберігаються графіки відключень. Станом на цей вечір найбільше відключень у Києві та області, на Львівщині, в Житомирській області, на Хмельниччині, Полтавщині, Вінниччині та в Закарпатті. І я дякую всім нашим енергетикам, ремонтникам, бізнесу, працівникам комунальних підприємств і місцевій владі, які роблять усе можливе, щоб полегшити становище для людей. До речі, сьогодні відзначається День місцевого самоврядування. Це свято всіх, хто працює з людьми безпосередньо і від кого залежить майже все в громадах. Як і в будь-якій владі, у місцевому самоврядуванні є різні люди, різних особистих якостей і поглядів. І сьогодні я дякую всім тим із цих людей, хто на своєму рівні справді захищає свої громади. Кому можуть довіритись і до кого приходять по допомогу. Хто справді опікується обороною – у межах своєї відповідальності – і хто готує все, щоб його чи її громада могла легше пройти цю зиму. Я дякую і вітаю з вашим професійним днем. Маємо сьогодні дуже важливий результат у Франції. Верховний суд Франції залишив у силі рішення про стягнення на користь українського Ощадбанку з держави-агресора. Сума з нарахованими відсотками – майже 1,5 мільярда доларів. Цей судовий процес тягнувся ще з 2015 року. Понад шість років боротьби, десятки тисяч сторінок юридичних документів, багато надій і не менше скепсису, який дехто висловлював... Але є ця перемога для України. Росія відповідатиме за всі вкрадені активи Української держави та компаній. Це перша перемога державної компанії в судах проти Росії щодо захопленого в Криму, і я дякую кожному й кожній, хто забезпечив цей результат. Сьогодні ж представники Офісу та уряду взяли участь у конференції в Америці – конференції, яка присвячена створенню спеціального трибуналу щодо злочину агресії Росії проти України. Зараз теж іще не всі у світі погоджуються, що цей трибунал спрацює. Але хай там що кажуть – ми будемо робити своє й обовʼязково добʼємося результату для України та українців. Уже готуємось і до подій другої половини тижня – у міжнародній площині. Будуть важливі рішення для нашого захисту. Робимо все, щоб вони були сильнішими. Дякую всім партнерам нашої держави! Слава всім, хто працює заради перемоги! Слава кожному нашому воїну – усім, хто здобуває для України життя! Слава Україні!</p>
  <div class="source"><a href="https://www.president.gov.ua/news/rosiya-vidpovidatime-za-vsi-vkradeni-aktivi-ukrayinskoyi-der-79713">https://www.president.gov.ua/news/rosiya-vidpovidatime-za-vsi-vkradeni-aktivi-ukrayinskoyi-der-79713</a></div>
</article>


<article>
  <h2>Для мене честь представляти всіх українців – виступ Президента на щорічному оголошенні списку найвпливовіших людей у Європі Politico 28</h2>
  <div class="badges"><span class="chip">UK</span> <span class="chip">2022-12-08</span></div>
  <p>Пані та панове! Я дякую вам за цю відзнаку для українців. Саме для українців, бо лідер може бути по-справжньому впливовим лише тоді, коли він чи вона представляє не одного себе, а спільну волю, спільну мрію, спільну мету його народу. Так ми живемо в Україні. Ми максимально об&#x27;єднані й тому максимально міцні. Ми зосереджені на захисті нашої незалежності й тому досягаємо своїх цілей. Ми опинилися перед загрозою втратити все й тому знайшли силу, щоб стати номером один. Українські військові, які захищають усіх нас на передовій, – вони номер один. Мар&#x27;їнка, Авдіївка, Бахмут, Соледар, Кремінна – будь ласка, пам&#x27;ятайте ці назви. Саме там зараз виборюється свобода для всіх нас у Європі – у важких боях і ціною багатьох життів. Українські підприємці, які попри тотальну війну постачають усе необхідне для життя країни, зберігають робочі місця та сплачують податки, – вони номер один. І я дякую усім нашим друзям в Європі, які допомагають нам підтримувати стабільність. Українські лікарі, енергетики, сапери, волонтери, транспортники, будівельники, працівники оборонних підприємств, учителі, поліцейські, дипломати... Сотні тисяч тих, хто допомагає пройти цей страшний час мільйонам, – вони номер один. І для мене честь – представляти всіх цих людей, усіх українців і спрямовувати нашу спільну волю заради спільної мрії, заради спільної мети... Заради перемоги України у цій війні. Заради відбудови України. Заради повноцінного приєднання України до спільноти європейських народів – до нашого з вами Європейського Союзу. Вірю, що й наступного року українці будуть найвпливовішими. Але вже в мирі. Дякую кожному й кожній, хто нас підтримує! Дякую, Politico, за незмінну об&#x27;єктивність! Слава Україні!</p>
  <div class="source"><a href="https://www.president.gov.ua/news/dlya-mene-chest-predstavlyati-vsih-ukrayinciv-vistup-prezide-79721">https://www.president.gov.ua/news/dlya-mene-chest-predstavlyati-vsih-ukrayinciv-vistup-prezide-79721</a></div>
</article>


<article>
  <h2>Впевнений, мінний терор буде серед пунктів обвинувачення проти Росії за агресію – звернення Президента України</h2>
  <div class="badges"><span class="chip">UK</span> <span class="chip">2022-12-08</span></div>
  <p>Дорогі українці! Щойно я підписав укази про відзначення державними нагородами посмертно поліцейських, чиї життя були забрані вчора на Херсонщині російськими мінами. Звання Героя України присвоєно полковнику поліції Михайлу Куратченку. Ордени «За мужність» – капітанам поліції Ігорю Мельнику та Сергію Ненаді й капралу поліції Вадиму Періжку. Ще раз – мої співчуття... Вони робили все для безпеки українців. Уже повертаючись після виконання одного із завдань, коли вилучили зброю та боєприпаси зі схрону окупантів, яких було залишено багато на Херсонщині, поліцейські потрапили в мінну пастку. І це та форма російського терору, якій доведеться ще роками протидіяти. Терористи свідомо намагаються залишити після себе якнайбільше смертельних пасток. Закопаних фугасів, розтяжок, замінованих будівель, машин та інфраструктури... Ідеться про понад 170 тисяч квадратних кілометрів небезпечної території. Я впевнений: це буде серед пунктів обвинувачення проти Росії за агресію – саме мінний терор. Який навіть іще жорстокіший і підліший, ніж ракетний, бо немає такої протимінної системи, яка могла б знищити хоча б частину загрози, як це робить наша ППО. Я вдячний усім нашим партнерам, які допомагають Україні з протимінною роботою. Канада, Японія, Британія, Словаччина, амбасадори й донори United24 та багато-багато інших, хто розуміє, як це важливо, щоб Україна не залишалася сам на сам із проблемою замінованої окупантами території. Зустрівся сьогодні з представниками Словаччини, урядовою делегацією – міністри закордонних справ, оборони та економіки. Обговорили з ними наявну співпрацю між нашими державами як на двосторонньому рівні, так і в структурах Європейського Союзу. Домовилися про нові рішення заради наших спільних безпекових і політичних інтересів. Активно працюємо, щоб підтримати й посилити чергові санкційні кроки проти Росії – європейські, американські та інших партнерів. Питання дев’ятого санкційного пакету ЄС зараз у роботі. Очікуємо ще й інших рішень, зокрема щодо схем обходу антивоєнних санкцій, серед іншого фінансових та енергетичних. Готуємо кілька важливих заходів – на завтра і на наступний тиждень. Захист і відновлення прав наших людей, відбудова України – це постійні пріоритети. Наступний тиждень буде доволі вагомим для України з погляду цих двох завдань. Я дякую всім, хто воює за свободу! Я дякую всім, хто посилює нашу державу й допомагає нашим людям! Вічна пам’ять кожному й кожній, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/vpevnenij-minnij-teror-bude-sered-punktiv-obvinuvachennya-pr-79737">https://www.president.gov.ua/news/vpevnenij-minnij-teror-bude-sered-punktiv-obvinuvachennya-pr-79737</a></div>
</article>


<article>
  <h2>Дух України – це дух свободи, який відгукується в душах людей по всьому світу – виступ Президента на заході Time, присвяченому оголошенню визначних людей та подій 2022 року</h2>
  <div class="badges"><span class="chip">UK</span> <span class="chip">2022-12-09</span></div>
  <p>Пані та панове! Це честь для мене – представляти боротьбу українців і дух України. Це дух свободи, який відгукується в душах стількох людей по всьому світу. Історії героїв, які воюють за незалежність, – це й ваші історії. Звичайні чоловіки та жінки, які стали хоробрими серцями, приєднавшись до Сил оборони, щоб захистити свободу. Цей дух знали різні покоління різних народів. Лікарі, які рятують поранених під бомбами, під час блекаутів чи в окупації, незважаючи ні на що. Це людяність, яку ми всі так цінуємо. Фермери, які обробляють землю навіть там, де не стихає гуркіт артилерії. Це природне прагнення жити й дбати про свої родини, про свої громади. Журналісти, які поширюють правду. Це історія протидії тиранам, яка почалася ще тоді, коли й слова такого не було – «журналістика». Це те, що надихає на всіх континентах, – борці за свободу, які можуть не мати нічого, окрім сміливості, щоб перемагати тих, хто має броньовані машини й досвід репресій. Коли свобода перемагає й тиранія руйнується, люди по всій земній кулі усміхаються однаково. Юристи, які ще не бачать воєнної перемоги на горизонті, але вже працюють, щоб воєнні злочинці були покарані. Це історія Нюрнберзького процесу та багатьох інших справедливих вироків, які все ж таки чули ті, хто увірував у свою безкарність. Це і є дух! Ви вже бачили дух України на обкладинках журналу Time – не на всіх, але на багатьох. Хоч то були не українці, але то були сміливість, волелюбність, солідарність, креативність і цілеспрямованість, які давно знайомі людству і які цьогоріч об’єднали світ кольорами нашого національного прапора і здобутками наших людей. Це дух вільного світу. І давайте зробимо все, щоб наш дух переміг! Я дякую вам за увагу! Дякую за підтримку України! Слава Україні!</p>
  <div class="source"><a href="https://www.president.gov.ua/news/duh-ukrayini-ce-duh-svobodi-yakij-vidgukuyetsya-v-dushah-lyu-79741">https://www.president.gov.ua/news/duh-ukrayini-ce-duh-svobodi-yakij-vidgukuyetsya-v-dushah-lyu-79741</a></div>
</article>


<article>
  <h2>Гарантування безпеки Миколаївській області та її портам буде черговим кроком до забезпечення глобальної продовольчої безпеки – звернення Президента України до учасників TRT World Forum 2022 у Стамбулі</h2>
  <div class="badges"><span class="chip">UK</span> <span class="chip">2022-12-09</span></div>
  <p>Пане Президенте Ердогане! Пане Прем’єр-міністре Рамо! Дорогі друзі! Дякую за вашу увагу до України й хочу звернутися зараз до всієї аудиторії, яку зібрав цей форум. До могутньої аудиторії. Могутньої – це зараз не випадкове слово, це ключове слово. Слово, яке відображає наші з вами можливості – України, Туреччини, Чорноморського регіону. Можливості просто зараз і в перспективі років та десятиліть. Російська війна проти України проявила цінність стабільності в нашому з вами регіоні. Це одна з історичних помилок російського керівника: своєю божевільною агресією він довів лише те, що безпека України та Чорноморського регіону є критично важливою для глобальної безпеки, а будь-яка агресія у нашій з вами частині світу – це глобальний злочин. Продовольча криза, якої цьогоріч зазнав світ і яку ми разом із Туреччиною та ООН долаємо, дуже повно ілюструє те, про що я кажу. Не було б жодної гостроти продовольчої кризи, якби російський флот не заблокував наші порти в Чорному морі. Без експорту нашого продовольства глобальний ринок моментально дестабілізується. Це відчули на собі різні країни Африки, Азії, це знайшло прояв у коливаннях цін на продовольство в інших частинах планети. Але завдяки нашим хоробрим воїнам, які змінюють баланс сил у протистоянні з Росією, і завдяки силі дипломатії вдалося поновити морський експорт із трьох чорноморських портів України. З липня цього року ми вже експортували понад 13 мільйонів тонн агропродукції до 40 країн світу. Глобальний ринок це відчув. Зрештою, це відбилось і на соціальній стабільності у відповідних країнах, які споживають наше продовольство. Ось що таке наша з вами могутність. Україна, Туреччина, ООН спільно зупиняють загрозу голоду, про який стільки говорилося. Коли ми разом дбаємо про безпеку нашого регіону, про нормальне життя у нашому регіоні, як результат це дає елементи глобальної безпеки. Це дає елементи миру, необхідні всім сумлінним державам. Нещодавно в Індонезії на саміті G19 я представив українську формулу миру. Формулу, яка може покласти край російській агресії та відновити силу міжнародного права для України та всіх інших народів. Продовольча безпека – один з елементів нашої формули миру. І це те, у чому може проявитися на 100%, зокрема, лідерська роль Туреччини. Якщо нам вдасться не тільки підтримувати теперішній рівень аграрного експорту з України та нашу гуманітарну ініціативу Grain from Ukraine, яка допомагає найбіднішим країнам зберегти стабільність, а і якщо вдасться відновити повноцінний експорт українського продовольства в тому обсязі, якого потребує світ. Зараз – понад 13 мільйонів тонн агропродукції на експорт. А можемо дати ще десятки мільйонів тонн. Наші порти, залучені до експортної зернової ініціативи, працюють лише на половину потужності. І це тільки тому, що Росія гальмує реалізацію експорту – тримає судна в очікуванні «інспекцій». Станом на сьогодні понад 80 суден очікують. А це ж не просто щось таке про торгівлю. Це означає, що в сотень тисяч людей на столах менше їжі. Це означає, що сотні тисяч людей переплачують за продовольство. Чому? Лише тому, що одна держава шантажує всіх продовольством. Середній час очікування суден – три-п&#x27;ять тижнів. Через це щомісячно недоекспортується 2-3 мільйони тонн української агропродукції. Чи є в нашому регіоні потенціал, щоб це вирішити? Точно є. А якщо вдасться ліквідувати ще кілька напрямків агресії Росії проти України й гарантувати безпеку нашій Миколаївській області, зокрема портам області, це буде ще один крок до повнішого гарантування глобальної продовольчої безпеки. Чи є в Чорноморському регіоні потенціал і для цього? Теж є. Це може бути крок Туреччини – дипломатичний крок. Пані та панове! Те, що нам вдається реалізовувати такі ініціативи, як експортна зернова ініціатива та гуманітарна ініціатива «Зерно з України», дає нам формат для реалізації ще й інших подібних ініціатив, інших пунктів української формули миру. Головне – лідерство. Головне – не просто знати про свою могутність, не просто проявляти її час від часу, а спрямовувати її потенціал заради миру. Українська формула миру так сформульована, що її пункти дають змогу кожній державі й кожному лідеру обрати той аспект, у якому може спрацювати рішучість саме цієї держави й цього лідера. Я пропоную всім нашим партнерам обрати пункти для себе, щоб уся формула миру була реалізована. Щоб крок за кроком, як із зерновими ініціативами, ми прийшли до необхідної нам архітектури безпеки. Гарантувати радіаційну та ядерну безпеку. Гарантувати продовольчу безпеку. Гарантувати енергетичну безпеку, зупинити божевільний російський ракетний терор. Гарантувати звільнення всіх полонених, повернення всіх депортованих. До речі, Туреччина та Президент Ердоган уже суттєво допомогли нам із цим пунктом. Ми вдячні за це. Наступний пункт нашої формули миру – гарантувати виконання Статуту ООН і відновлення територіальної цілісності України. Гарантувати виведення російських військ із окупованої землі і тим самим припинити бойові дії. Гарантувати справедливість через покарання винних у терорі та компенсацію збитків. Гарантувати ефективну протидію екоциду та врятувати Чорноморський регіон від екологічних катастроф, які можуть стати наслідком російської війни. Гарантувати недопущення будь-якої ескалації й довготривалість миру після демонтажу всіх елементів російської агресії. Українська формула миру чітка. Чи виглядає вона нереалістичною? Зовсім ні. Вона виглядає зараз так само, як у травні цього року виглядали ідеї поновити зерновий експорт із наших морських портів. І вже в липні експорт був поновлений завдяки нашій із вами могутності. Хай ця могутність спрацює і в усьому іншому, що потрібно для миру! Дякую Туреччині за підтримку! Дякую вам, пане Президенте! Слава Україні!</p>
  <div class="source"><a href="https://www.president.gov.ua/news/garantuvannya-bezpeki-mikolayivskij-oblasti-ta-yiyi-portam-b-79745">https://www.president.gov.ua/news/garantuvannya-bezpeki-mikolayivskij-oblasti-ta-yiyi-portam-b-79745</a></div>
</article>


<article>
  <h2>Має бути єдиний правовий фронт, який здолає російську геноцидну політику – виступ Президента України на Міжнародній конференції «UA: Права людини за темних часів» у Києві</h2>
  <div class="badges"><span class="chip">UK</span> <span class="chip">2022-12-09</span></div>
  <p>Шановні пані та панове! Шановні колеги! Шановні присутні, гості! Шановні журналісти! Добре, що сьогодні є формат такої важливої конференції. Саме сьогодні, у Міжнародний день пам&#x27;яті жертв злочину геноциду та превенції цього злочину й напередодні Міжнародного дня захисту прав людини. 9 грудня 1948 року Генеральна Асамблея ООН ухвалила Конвенцію про запобігання злочину геноциду та покарання за нього. А наступного дня, вже 10 грудня 1948 року, Генасамблея ООН ухвалила Загальну декларацію прав людини. За 74 роки норми цих і багатьох інших подібних документів об’єднали світову спільноту. Понад 150 країн світу стали сторонами Конвенції щодо геноциду. Більш як 190 держав підтримали Загальну декларацію прав людини. Але чи справді світ об&#x27;єднаний навколо ідей, які були покладені в основу цих документів? Як факту такого об&#x27;єднання навколо ідей, навколо цінностей насправді не було. Ми це відчули після початку російської війни проти людей, людяності, проти нашої держави. Проти всього живого. Ми відчули, що багато речей, які мали б працювати й захищати від такої геноцидної політики, існували швидше як, вибачте, формальність. Як спадщина старих часів, із якої просто змахували пил, коли наставав час для щорічних урочистостей. Але зараз ми з вами це змінюємо. Разом з усіма, хто нам – Україні й українцям – сьогодні допомагає. І ми це змінюємо не лише для себе. Це дуже важливий момент. Знов-таки – для людей, для людяності, для життя. Щоразу, коли ми об’єднуємо світ для захисту України, для захисту українців, щоразу, коли ми досягаємо рішень на виконання фундаментальних міжнародних норм, щоразу, коли нам вдається наповнити реальною силою та енергією міжнародні інституції та правила, ми досягаємо результатів для українців і великих результатів – для всього світу. Для всіх, кому може загрожувати та чи інша форма агресії, той чи інший прояв геноцидної політики, той чи інший удар терору. Захищаючись від Росії зараз, ми перетворюємо слова багатьох конвенцій і декларацій на конкретні дії заради людей і знов-таки – заради людяності. Рятуючи українців від Росії, ми даємо надію багатьом іншим людям, багатьом іншим спільнотам, іншим народам, які відчувають, що проти них могла б розпочатися така ж агресія. Працюючи для того, щоб притягнути Російську Федерацію до справедливої відповідальності за агресію, за воєнні злочини, за акти її геноцидної політики, ми створюємо механізми виконання норм міжнародного права, які реально служитимуть для превенції міжнародних злочинів і встановлення справедливості ще протягом десятиліть після закінчення цієї війни, після нашої з вами перемоги – перемоги України та світу. Пані та панове! Ось чому нам потрібна якнайширша співпраця. І в нашому суспільстві, і на міжнародному рівні. Злочини російської держави на території України й саме проти українців – безпрецедентні з часів Другої світової війни. Українські міста, наші містечка, наші села, які російська артилерія розбиває просто на каміння... Не одне, не два, а десятки таких зруйнованих міст і сіл. Авіаційний і ракетний терор, удари Російської Федерації, які так нагадують нацистські бомбардування Британії, Лондона. З усіх ракет, які були випущені російською армією з 24 лютого, 62% були спрямовані саме проти цивільних об&#x27;єктів, проти людей, проти людяності. А ще – фільтраційні табори. Виявлені реальні, сучасні катівні та масові поховання людей. Примусова депортація українців у Росію – понад 2 мільйони людей вивезені. Незаконне усиновлення в російських родинах наших українських діточок, які були фактично викрадені з України. Злочинна мобілізація громадян України на окупованих територіях в окупаційну армію. Мінний терор проти українців. Постійні обстріли, жертви в прикордонній зоні з Російською Федерацією та у прифронтових районах... Це все – такий страшний обсяг скоєних злочинів і зруйнованих доль, життів людей. Все це – трагедія такого масштабу. Для відновлення справедливості нашій державі потрібна максимально можлива співпраця усіх – співпраця з правозахисною спільнотою, з усіма міжнародними партнерами. Має бути єдиний правовий фронт, який здолає російську геноцидну політику. І тому я, звертаючись і до вас, і щоденно, закликаю всіх державних посадовців та всіх представників громадянського суспільства, які дбають про людей, дбають про людяність; представників різних організацій, представників міжнародних правозахисних організацій, агенцій працювати зараз скоординовано, разом на всіх рівнях, разом заради відновлення порушених війною прав людей, прав українців і для притягнення агресора до відповідальності – обов’язкової та справедливої. Маємо знайти таку формулу співпраці, щоб був максимальний результат для нашої держави й для міжнародного правопорядку. І я радий, що серед нас зараз присутній Кріс Фільд, – дуже приємно, доброго дня – президент Міжнародного інституту омбудсменів, представник системи, потенціал якої може дати значно більше заради захисту прав людини для України. Я поясню, що я маю на увазі. Наприклад, український омбудсмен, пан Дмитро Лубінець, дуже активно зараз долучився до роботи нашої спільної команди – до Буданова, Єрмака, Малюка – щодо звільнення наших військовополонених, звільнення наших цивільних, яких утримують у полоні в Росії або на тимчасово окупованих територіях. Нам вдалося повернути вже 1331 українського воїна. І я дуже пишаюся цим результатом нашої держави. Захист людей – хоч би де вони були – ми повинні повертати всіх. Це наш обов’язок І в час, коли ми, мʼяко кажучи, не бачимо рішучості та конкретних дій у відповідних процесах від таких організацій, як Міжнародний комітет Червоного Хреста, ми маємо шукати й знаходити нових людей у нових реаліях, нові формати взаємодії, нові лінії співпраці. Можливо, саме ця система – система омбудсменів і міжнародний компонент співпраці в цій системі – зможе наблизити нас із вами до бажаного результату – повернення додому всіх українців: дорослих, дітей, військовополонених, політв’язнів – усіх, кого силою утримують на території РФ та на тимчасово окупованих територіях нашої держави. Варто принаймні спробувати. Я так вважаю. Щоденно треба намагатися робити, бо все це – кроки вперед, до перемоги. Зовсім нещодавно багато хто не вірив, що в Україні можлива ратифікація одного з основоположних документів для захисту прав людини й рівності всіх спільнот – Стамбульської конвенції. Тепер це є в Україні – конвенція ратифікована. Зовсім нещодавно багато хто говорив, що Україна нібито не зможе здобути статус кандидата на вступ до Європейського Союзу. Тепер і це є. Ми стали ближче до європейських інституцій. Я також цим пишаюсь. Пишаюся всіма людьми, хто працював заради таких результатів. Зовсім нещодавно у Європі домінували розмови про те, що нібито Євросоюз не зможе реально об’єднатися для захисту наших спільних інтересів, спільних цінностей, наших людей... Ще зовсім нещодавно у світі поширювався скепсис щодо структур ООН. Сьогодні ж ми бачимо, що Євросоюз уміє бути по-справжньому міцним, об’єднаним. А сила ООН може бути спрямована для реального подолання проблем – ми говоримо про глобальні проблеми – таких, як продовольча криза. Ось що буває, коли до справи ми беремось разом, коли до справи береться наша держава Україна. Ми маємо завжди зберігати віру в себе, віру в партнерів. Маємо бути абсолютно рішучими, принциповими, маємо бути відкритими до співпраці з усіма, хто також цінує рішучість і принциповість. Так ми отримаємо для України, для Європи, для людства всі результати, яких ми так потребуємо. Має бути створений спеціальний трибунал щодо злочину агресії РФ проти держави Україна. І я закликаю всіх вас зробити все, щоб максимальна більшість у Генеральній Асамблеї ООН підтримала відповідний проект резолюції заради встановлення цієї бажаної й потрібної справедливості. Має також запрацювати компенсаційний механізм, який забезпечить відшкодування всіх збитків за рахунок активів агресора, коштом Російської Федерації для всіх, хто постраждав від цієї війни Росії проти України. Відповідна резолюція підтримана Генасамблеєю ООН, і я прошу всіх сприяти в її максимальній реалізації. Мають бути притягнуті до відповідальності всі російські вбивці, усі, хто організовував і реалізовував цю геноцидну політику та цей терор. Прошу вас співпрацювати заради цього з Офісом Генерального прокурора, українськими органами правопорядку, з нашими партнерами, які розслідують злочини РФ проти України, і з Міжнародним кримінальним судом. Я впевнений, що разом ми абсолютно все це реалізуємо – ми забезпечимо справедливість для України, для кожного й кожної. Я дякую всім, хто працює заради українців, заради життя! Слава всім нашим героїчним, міцним воїнам! Вічна памʼять кожному й кожній, чиї життя забрав російський терор! Слава Україні! Дякую.</p>
  <div class="source"><a href="https://www.president.gov.ua/news/maye-buti-yedinij-pravovij-front-yakij-zdolaye-rosijsku-geno-79753">https://www.president.gov.ua/news/maye-buti-yedinij-pravovij-front-yakij-zdolaye-rosijsku-geno-79753</a></div>
</article>


<article>
  <h2>Залучити світ до реалізації формули миру – зараз одне з ключових завдань для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-09</span></div>
  <p>Бажаю здоров&#x27;я, шановні українці! Провів сьогодні важливу розмову з Прем&#x27;єр-міністром Британії Ріші Сунаком. Скоординували наші позиції напередодні саміту G7, який відбудеться наступного тижня. Фактично це буде підсумковий саміт «Групи семи» за цей рік, і на ньому ж визначатимуться пріоритети на наступний рік. Готуємо максимум можливих потрібних рішень для наших країн – для України й для країн «Великої сімки». Також я подякував пану Прем&#x27;єр-міністру й усьому Сполученому Королівству за незмінну підтримку нашої держави. Обговорили ситуацію на передовій і зимові перспективи на полі бою. Фронтова ситуація залишається дуже важкою на ключових напрямках на Донбасі – Бахмут, Соледар, Мар&#x27;їнка, Кремінна... На землі цих районів уже давно не залишилося живого місця, не ушкодженого снарядами та вогнем. Окупанти фактично зруйнували Бахмут – ще одне місто Донбасу, яке російська армія перетворила на випалені руїни. Я дякую всім нашим героям, усім солдатам і командирам, які тримають фронт на цих напрямках, відбивають атаки та завдають ворогу відчутних втрат у відповідь на те пекло, яке зайшло в Україну під російським прапором. Сьогодні у Києві відбулася конференція, яка продовжила лінію заходів у нашій країні та у Європі, що відбулися цього й минулого тижня і на яких ми напрацьовуємо рішення заради справедливості, заради притягнення Росії до відповідальності й заради пошуку форматів звільнення наших людей, яких окупанти утримують у полоні. Відчуваємо підтримку як від держав, так і від міжнародних організацій та правозахисних інституцій. Сподіваюся, найближчим часом ми зможемо повідомити конкретні деталі. До речі, з Прем&#x27;єр-міністром Британії обговорили результати візиту першої леді України в Лондон, її виступ у британському парламенті. Від імені нашої держави Олена запропонувала Сполученому Королівству проявити лідерство саме в питанні про справедливість – у створенні спеціального трибуналу щодо злочину агресії Росії. Це один із пунктів української формули миру, і для мене дуже важливо бачити зараз у міжнародній комунікації, що глобальні лідери справді почули українські мирні пропозиції. Я нагадаю, що формула миру це десять пунктів – від ядерної безпеки до відновлення територіальної цілісності нашої держави, від енергетичної безпеки до повернення всіх військовополонених і депортованих, яких утримують на території Росії. Це зараз одне з ключових завдань для нашої держави – залучити світ до конкретної реалізації пунктів формули миру. Ми маємо повернути український прапор в усі міста й громади України, маємо забезпечити реальну відповідальність держави-терориста за цю війну і маємо гарантувати безпеку всім поколінням українців після завершення цієї війни. Кожен день героїчного опору наших Сил оборони, усього нашого народу наближає той день, коли вся Україна нарешті відчує перемогу, перемогу та мир. Реальний, надійний. Сьогодні я представив українське бачення кроків до миру на Міжнародному форумі в Стамбулі. Там зосередився на продовольчій безпеці – на українських ініціативах, які додають нашій державі глобальної ваги. Це експортна зернова ініціатива та ініціатива Grain from Ukraine – «Зерно з України». На цих прикладах, прозорих і корисних для нашого народу, для Чорноморського регіону й для всієї глобальної спільноти, ми демонструємо, що повернути безпеку цілком реально. Головне – рішучість. Пан Президент Ердоган, який був на форумі, я впевнений, почув нашу позицію. Вже готуємося до дуже важливого наступного тижня – будуть вагомі міжнародні події. Провів сьогодні відповідні наради. Вірю: будуть і вагомі рішення для нашої держави. Слава кожному й кожній, хто воює за Україну! Дякую всім, хто працює заради наших людей! Вічна памʼять усім, хто віддав своє життя за незалежність! Слава Україні!</p>
  <div class="source"><a href="https://www.president.gov.ua/news/zaluchiti-svit-do-realizaciyi-formuli-miru-zaraz-odne-z-klyu-79761">https://www.president.gov.ua/news/zaluchiti-svit-do-realizaciyi-formuli-miru-zaraz-odne-z-klyu-79761</a></div>
</article>


<article>
  <h2>В енергосистемі зараз зберігається значний дефіцит, але наші енергетики й комунальники роблять героїчні речі – звернення Президента України</h2>
  <div class="badges"><span class="chip">UK</span> <span class="chip">2022-12-10</span></div>
  <p>Бажаю здоров’я, шановні українці! Ключове за сьогодні – енергетика. Дуже складна ситуація в Одеській області. Після нічного удару іранськими дронами Одеса та інші міста й села регіону в темряві. Станом на цей час понад 1,5 мільйона людей на Одещині без світла. Підключена лише критична інфраструктура і настільки, наскільки є можливість постачання електрики. Загалом російські терористи використали проти Одещини 15 «Шахедів». Лише за одну ніч на суботу. Ось це і є справжнє ставлення Росії до Одеси, ставлення до одеситів – свідоме знущання, свідоме намагання принести в місто катастрофу. Нашим захисникам неба вдалося збити 10 дронів із 15. Молодці! Енергетики, ремонтні бригади, обласна влада – усі працюють без перерви, щоб повернути світло. На жаль, влучання були критичними, тому потрібен не просто час, щоб відновити електрику... Потрібні не години, а, на жаль, кілька днів. Ми будемо робити все, щоб пришвидшити відновлення. Будь ласка, поки триває ремонт, допоможіть своїм знайомим, своїм сусідам, літнім людям в Одесі знайти й скористатися Пунктами Незламності. Пункти Незламності розгорнуті. Там можна зігрітися, зарядити техніку, скористатися зв’язком, отримати необхідну, важливу підтримку. Загалом у різних областях тривають як аварійні, так і стабілізаційні відключення. Енергосистема зараз, мʼяко кажучи, дуже далека від нормального стану – у системі зберігається значний дефіцит. Саме тому є графіки відключень. Найбільше – у Львівській, Вінницькій, Київській, Тернопільській, Сумській, Закарпатській, Житомирській, Хмельницькій областях та в місті Києві. Треба розуміти: навіть якщо немає масованих ракетних ударів, це не означає, що немає проблем. Майже щодня у різних регіонах є обстріли, є ракетні атаки, атаки дронами. Майже щодня бувають влучання в енергооб’єкти. Через втрати в системі доводиться зменшувати ліміти всім у системі. Дуже важко дається й відновлення. Але все ж таки наші енергетики й комунальники роблять справді героїчні речі, за тижні відновлюючи те, що взагалі-то вимагало б місяців роботи. І я дякую кожному й кожній, хто працює, щоб повернути світло та зберегти енергосистему. Так само я дякую всім, хто усвідомлює, наскільки важко нашим захисникам неба, наскільки важко ремонтним бригадам і дуже важко енергетикам, наскільки важко всім, хто захищає наше з вами життя. Сьогодні маємо важливі новини з Норвегії. Є новий пакет підтримки від цієї країни обсягом 100 мільйонів доларів. І саме для відновлення нашої енергосистеми після цих російських ударів. Я дякую за це рішення всім норвежцям. Дякую уряду. Загалом ми отримуємо від Норвегії й оборонну, і економічну, і дуже важливу політичну підтримку, а також велику гуманітарну допомогу. Допомагає Норвегія й із закупівлею газу. Будемо працювати разом і над відбудовою України. Я ще раз хочу вам подякувати. Сьогодні ж у норвезькій столиці, в Осло, відбулася щорічна церемонія вручення Нобелівської премії миру. Цього року на церемонії вперше прозвучала мова України, наша українська мова, – завдяки Центру громадянських свобод та його очільниці пані Матвійчук, які стали лауреатами премії миру. Я вітаю пані Олександру, її колег та всіх українських правозахисників із таким визнанням. Символічно, що церемонія відбувається саме в цей день – у Міжнародний день прав людини. В Україні до цього року не було національного дня вдячності й поваги до правозахисного руху – усіх, хто присвячує життя захисту й відновленню прав людей. Тепер такий день установлений і буде відзначатися щорічно саме 10 грудня – День прав людини. Напередодні я підписав іще кілька важливих указів. Зокрема, про призначення державних стипендій. І пану Едему Бекірову призначена державна стипендія імені Левка Лукʼяненка. Це спеціальна стипендія, якою держава підтримує тих, хто був звільнений з полону окупантів, кого врятували від російських репресій. Іншими державними стипендіями відзначені видатні діячі нашої науки, нашої культури, нашого мистецтва. Загалом 100 українців і українок. Я дякую всім, хто працює заради нашої держави! Слава кожному й кожній, хто воює за Україну і завдяки кому ми можемо жити й працювати! Вічна пам’ять усім, хто загинув за нашу з вами свободу! Слава Україні!</p>
  <div class="source"><a href="https://www.president.gov.ua/news/v-energosistemi-zaraz-zberigayetsya-znachnij-deficit-ale-nas-79793">https://www.president.gov.ua/news/v-energosistemi-zaraz-zberigayetsya-znachnij-deficit-ale-nas-79793</a></div>
</article>


<article>
  <h2>Робимо все, щоб держава-агресор не мала жодної ниточки, за яку могла б смикати українське суспільство – звернення Президента</h2>
  <div class="badges"><span class="chip">UK</span> <span class="chip">2022-12-11</span></div>
  <p>Бажаю здоров’я, шановні українці! Сьогодні в нас доволі насичений день. Провів засідання Ставки. Ситуація на передовій, відновлення енергетики, розвіддані про плани й розрахунки окупантів, внутрішні виклики. Все детально опрацьовуємо. Тривають відновлювальні роботи на півдні нашої країни –робимо все, щоб повернути світло Одещині. Станом на цей час в Одесі та інших містах і районах області вдалося частково відновити постачання. Робимо все, щоб вийти на максимум можливого в умовах після російських влучань. Але зараз Одеський регіон усе ще серед тих областей, де найбільше відключень. Київ і область, Львівщина, Вінниччина, Тернопіль і область, Чернівці й область, Закарпаття, Сумщина, Дніпропетровщина – ситуація залишається дуже складною. Працюємо постійно з партнерами, щоб полегшити ситуацію й дати нашим людям більше можливостей, більше електрики. Наступний тиждень буде важливим із цього погляду. Саміт G7, конференція у Франції щодо відновлення та стійкості України взимку, заходи на рівні Європейського Союзу... Готуємося до участі, очікуємо важливих результатів. Говорив сьогодні з Президентом Макроном. Це була доволі тривала розмова – понад годину – і дуже змістовна. Оборона, енергетика, економіка, дипломатія... Координуємо кроки, готуємося до реалізації нашої формули миру – пан Президент Макрон її підтримує, і це для нас дуже важливо. Сьогодні ж говорив з Президентом Туреччини Ердоганом. Як завжди, дуже конкретна розмова. І про те, що важливо не лише для України й Туреччини, а що має справді глобальне значення. Обговорили можливості з розширення нашого чорноморського експортного коридору. Подякував за підтримку нашої гуманітарної ініціативи Grain from Ukraine – «Зерно з України». Домовилися про деякі важливі спільні кроки на найближчий час. Сьогодні ж – пізніше – запланована розмова з Президентом Сполучених Штатів Байденом. Подробиці й результати – після завершення розмови. І ще одне. Рішенням Ради національної безпеки і оборони України застосовані санкції проти семи осіб. Робимо все для того, щоб держава-агресор не мала жодної ниточки, за яку могла б смикати українське суспільство. Дякую всім, хто захищає нашу державу! Дякую кожному й кожній, хто воює за Україну! Вічна пам’ять усім, чиї життя забрали російські терористи! Слава Україні!</p>
  <div class="source"><a href="https://www.president.gov.ua/news/robimo-vse-shob-derzhava-agresor-ne-mala-zhodnoyi-nitochki-z-79797">https://www.president.gov.ua/news/robimo-vse-shob-derzhava-agresor-ne-mala-zhodnoyi-nitochki-z-79797</a></div>
</article>


<article>
  <h2>Пропоную скликати Global Peace Formula Summit, щоб визначитись, як ми зможемо реалізувати українську формулу миру – звернення Президента до лідерів країн – учасниць G7</h2>
  <div class="badges"><span class="chip">UK</span> <span class="chip">2022-12-12</span></div>
  <p>Дуже дякую, пане канцлере, за слова підтримки й за скликання цього саміту. За можливість подякувати всім вам, друзі, за те, що цього року ми разом справді не втратили Україну! А з нею – Європу та світ, заснований на справедливих правилах. Мільйони наших людей воюють і працюють заради свободи. І завдяки вашій підтримці українська незламність набула необхідної міцності. Тому сьогодні я хочу відзначити лідерство кожного з вас і солідарність усієї «Групи семи». Я вдячний Сполученим Штатам Америки й кожному американцю за масштабну військову, економічну та санкційну допомогу. Америка об’єднала вільний світ, створила міцний фундамент нашої безпекової солідарності. Дякую, пане Президенте! Вчорашній наш дзвінок був предметним, дуже дякую. Я вдячний Канаді й усім канадцям за те, що кожен українець відчув, наскільки потужною є наша дружба. Дякую за солідарність у розумінні, що агресія Росії – не щось локальне, а справді глобальна загроза всім на землі. Дякую, пане Премʼєр-міністре! Я вдячний Японії й кожному японцю за потужне лідерство в Азії в захисті свободи й базових норм міжнародного права, а також за солідарність у тому, що жодна із загроз, принесених цією російською війною, не повинна отруїти життя нашому народу й усім іншим народам планети. Дякую, Премʼєр-міністре! Я вдячний Сполученому Королівству й усім підданим Його Величності за те, що ви першими у Європі надали Україні летальну зброю, за солідарність у побудові потужної армії, а також за незмінну впевненість, що зло неодмінно програє. Дякую, пане Премʼєр-міністре! Я вдячний Франції й усім французам за посилення нашої артилерії, за підтримку України не лише на національному рівні, а й на рівні місцевих громад. Вдячний за вашу солідарність у баченні європейського майбутнього – вільного, рівного для всіх народів нашого континенту. Вдячний Президентові! Вдячний Італії й усім італійцям за надану вчасно й без вагань безпекову та фінансову допомогу. Вдячний вам за солідарність у повазі до людської гідності, бо саме гідності Росія хоче позбавити всі вільні народи. І не лише у Європі. Я дуже дякую вам, пані Прем’єр-міністре! Вдячний Німеччині й кожному німцю за чудові «Айріси» і за все те, що допомагає нам рятувати людей, зберігати соціальну стабільність попри російський терор. Хоч би чим шантажувала Росія, ми впевнені, що німецька солідарність у засудженні геноцидної політики Росії буде такою ж сильною. Дякую, пане канцлере! Пане Мішель! Пані Урсуло! Дякую Європейському Союзу, вам особисто й кожній країні ЄС за те, що всі ми разом безпрецедентно об’єднали нашу спільноту, крок за кроком даємо Європі ще більше сили й упевненості, що свобода у Європі не поступиться жодній тиранії. Цьогоріч Україна здобула статус кандидата в члени ЄС, отримала від Європи життєво важливу економічну й санкційну підтримку. І я вірю, що й надалі ми будемо берегти таку ціннісну солідарність. Шановні колеги! Я прошу всіх вас зберігати досягнуту солідарність і наступного року. Росія продовжує агресію, а отже, має бути продовжена й підтримка України. Наступного року так само, як і цього. Але, окрім цього, ми маємо зробити й давно очікувані кроки – те, що прискорить настання миру. Я перелічу ці кроки. Їх три. Перший – це нова сила. На жаль, Росія досі має перевагу в артилерії та ракетах. Це факт. Саме ці можливості армії окупантів багато в чому підживлюють нахабство Кремля. Але можемо й це подолати. Україна потребує сучасних танків, і я прошу вас відкрити цю оборонну можливість для нас. Це реально зробити вже зараз. Україна потребує незмінної підтримки артилерією, гарматами й снарядами. Це те, що не допустить ескалації з російського боку. Ми потребуємо більше реактивної артилерії й більш далекобійних ракет. Що результативнішими будемо ми з такою зброєю, то коротшою буде російська агресія. Другий – нова міцність. Маємо зберегти й наступного року фінансову, енергетичну, соціальну стабільність. Не програти в цьому – це виграти в усьому. Зокрема, надійний захист української енергетики від російських ракет та іранських дронів буде захистом усієї Європи, оскільки цими ударами Росія провокує гуманітарну та міграційну катастрофу не лише для України, а й для всього ЄС. Я закликаю вас збільшити допомогу Україні в газовому питанні. Терор проти наших електростанцій спричинив те, що ми змушені використовувати більше газу, ніж це передбачалося. І тому потребуємо додаткової підтримки – саме цієї зими. Йдеться про обсяг близько 2 мільярдів кубометрів газу – те, що потрібно закупити додатково. Активніше маємо підходити й до питань відбудови. Це буде дуже наочною демонстрацією всьому світу того, на що здатна демократична система. І третє – нова дипломатія. Україна завжди була лідером переговорних зусиль і робила все, щоб зупинити російську агресію. І зараз ми відчуваємо можливість використати дипломатію, щоб наблизити звільнення всіх наших людей, усіх наших територій. На саміті «двадцятки» в Індонезії я запропонував українську формулу миру – 10 чітких пунктів, які цілком реально виконати. Для миру – для миру в Україні, у Європі, у світі. Всі ви знаєте, що це за 10 пунктів. Я вдячний вам за підтримку нашої ініціативи. Пропоную скликати спеціальний саміт – Global Peace Formula Summit, – щоб визначитися, як і коли ми зможемо реалізувати пункти української формули миру. Я пропоную вам, як і іншим сумлінним державам, проявити своє лідерство в реалізації формули миру загалом або конкретних її пунктів. І пропонуємо Росії здійснити конкретний змістовний крок до дипломатичного врегулювання, про яке у Москві так часто говорять. Попереду свята, які відзначають мільярди людей: Різдво за григоріанським календарем, Новий рік, Різдво за юліанським календарем. Це час, коли нормальні люди думають про мир, а не про агресію. Я пропоную Росії хоча б спробувати довести, що вона здатна відмовитися від агресії. Було б правильно саме на це Різдво почати виведення російських військ із міжнародно визнаної території України. Якщо Росія здійснить виведення військ з України, то тим самим буде забезпечене й надійне припинення бойових дій. Я сподіваюся, що ви підтримаєте такий наш заклик. Бо це – глобальний інтерес. І це – частина нашої формули миру. Окупант повинен піти. Це неодмінно станеться. І я не бачу причин, чому Росії не зробити б це зараз, на Різдво. Відповідь із Москви покаже, чого там насправді хочуть: чи то подальшого протистояння зі світом, чи то нарешті завершення агресії. Той, хто приніс війну, повинен її забрати. Але в будь-якому разі – хоч би що відповіла Росія – саме у нас із вами має зберігатися ініціатива, у вільного світу. Як це і є протягом всього цього року, з 24 лютого. Дякую вам за увагу! Дякую Німеччині за дуже ефективне головування й вірю, що абсолютно ефективним буде й головування Японії. Ще раз дякую за вашу історичну підтримку! Слава Україні!</p>
  <div class="source"><a href="https://www.president.gov.ua/news/proponuyu-sklikati-global-peace-formula-summit-shob-viznachi-79813">https://www.president.gov.ua/news/proponuyu-sklikati-global-peace-formula-summit-shob-viznachi-79813</a></div>
</article>


<article>
  <h2>Блекаути – це остання надія терористів, але й без світла ми добре знаємо, куди стріляти та що звільняти – звернення Президента України</h2>
  <div class="badges"><span class="chip">UK</span> <span class="chip">2022-12-12</span></div>
  <p>Бажаю здоров&#x27;я, шановні українці! Звітую про день, що минає. Перше – привітав воїнів і командирів Сухопутних військ Збройних Сил України з професійним святом. Сьогодні їхній день. У Маріїнському палаці вручив державні нагороди – ордени «Золота Зірка», відзнаки «Хрест бойових заслуг», інші нагороди. І це була емоційна церемонія. Були рідні Героїв, які віддали свої життя у боях проти окупантів. Були воїни, які повернуться на передову. І був такий особливий момент, коли всі ми відчували, що нас поєднує й наскільки ми всі чекаємо нашої перемоги. Перемога обов&#x27;язково буде. Друга важлива подія цього дня – взяв участь в саміті лідерів G7. &quot;Великої сімки&quot;. Це вже пʼятий такий саміт за цей рік, у якому Україна бере участь і повноцінно представляє свою позицію. Сьогодні ми фактично окреслили те, що маємо зробити в наступному році. Я подякував партнерам і закликав їх продовжувати у 2023 році так само допомагати Україні, як і цього року. Дуже важливо, щоб усі елементи підтримки нашої держави зберігалися й не збавляли обертів. Так само важливо робити нові кроки, які зможуть зіграти на випередження проти російського терору. Один із головних таких кроків – саміт, який ми плануємо вже на цю зиму. Саміт щодо виконання нашої формули миру. Хоч би що збирався робити агресор – коли світ по-справжньому об&#x27;єднаний, саме світ, а не агресор визначає, як будуть розвиватися події. Ось це ми й пропонуємо всім сумлінним державам. Усім, хто цінує Статут ООН і просто мир. Третє – у Франції вже працюють представники нашої держави. Голова уряду, перша леді України та інші. Ключове завдання – дві конференції щодо відбудови та стійкості України, щодо проходження цієї зими. Вони відбудуться завтра. А також – спрямування французьких сил – як держави, так і бізнесу, громад Франції – на конкретні проекти з відновлення в Україні. Енергетики, міст, підприємств, лікарень... Тож зараз важливий час у Франції для нашої держави, і завтра я теж братиму участь у відповідних заходах. І ще надзвичайно важливі речі. Сьогодні троє наших піротехніків – працівники ДСНС – загинули в Донецькій області при розмінуванні. Мої співчуття рідним... За життя ще двох їхніх колег борються лікарі. Це сталося в Костянтинівці, Краматорський район. Одна з тих наших територій, які найбільше забруднені російськими мінами, розтяжками та снарядами, які не розірвалися. За час від 24 лютого лише працівники ДСНС вилучили понад 300 тисяч вибухонебезпечних предметів. Вибухотехніки Національної поліції вилучили більш як 180 тисяч таких предметів. А розмінування проводять іще й інші державні служби та армія. І це один із найважливіших напрямів нашої комунікації з партнерами. Окрім усього іншого, ми маємо зібрати максимум глобальних можливостей, щоб якнайшвидше подолати російський мінний терор. І я ще раз дякую всім нашим партнерам, які допомагають. Дякую всім нашим героїчним працівникам ДСНС, нашій поліції, військовим, які проводять розмінування. Кожна знешкоджена російська міна, кожен вилучений снаряд, кожна виявлена й знешкоджена розтяжка – це врятовані життя наших людей. Щодня ми додаємо Україні нових енергетичних сил. Після кожного російського удару відновлюємо систему. Настільки, наскільки це можливо. Ми робимо все, щоб завезти в Україну якнайбільше обладнання, яке може компенсувати шкоду від влучань ракет. І я дякую всім українським підприємцям, волонтерам, усім нашим партнерам, які з цим допомагають. Але всі ми маємо бути свідомими того, що Росія не відмовилася від цієї своєї тактики терору. Відсутність масованих ракетних ударів говорить лише про те, що ворог до них готується і може вдарити в будь-який час. Хоча очевидно, що і без світла ми добре знаємо, куди стріляти та що звільняти, Росія все одно сподівається на блекаути. Це остання надія терористів... Тож поки у них є ракети – а вони ще в Росії є, – будь ласка, сприймайте серйозно всі попередження від українського військового командування, від наших Повітряних сил і сигнали повітряної тривоги. На всіх рівнях ми маємо бути готовими до будь-яких ворожих намірів. І зробимо все, щоб пройти цю зиму. Я дякую всім, хто допомагає Україні! Дякую кожному й кожній, хто працює заради нашої перемоги! Слава всім, хто воює за незалежність! Вічна памʼять кожному українцю, чиє життя забрала ця війна! Слава Україні!</p>
  <div class="source"><a href="https://www.president.gov.ua/news/blekauti-ce-ostannya-nadiya-teroristiv-ale-j-bez-svitla-mi-d-79817">https://www.president.gov.ua/news/blekauti-ce-ostannya-nadiya-teroristiv-ale-j-bez-svitla-mi-d-79817</a></div>
</article>


<article>
  <h2>Нам потрібен Паризький механізм, який допоможе давати вчасні відповіді на виклики російського енерготерору – звернення Президента України до учасників конференції «Солідарні з українським народом»</h2>
  <div class="badges"><span class="chip">UK</span> <span class="chip">2022-12-13</span></div>
  <p>Шановний Президенте Макрон! Пані Президенте фон дер Ляєн! Президенте Кассіс! Прем’єр-міністре Стере! Прем’єр-міністре Хун Сен! Прем’єр-міністре Бетель! Прем’єр-міністре Фіала! Шановні керівники міжнародних інституцій! Прем’єр-міністре Шмигаль! Дорога Олено! Усі присутні, міністри, посли! Я радий, що ми об’єднані таким новим форматом – такою конференцією. Бо це означає, що ми об’єднані здатністю перемогти російський енерготерор. Я пам’ятаю, як ти, Еммануелю, зателефонував мені 1 листопада й запропонував організувати такий формат. Уже відбулися масовані ракетні удари проти нашої енергетики. Вже почався постійний терор іранськими дронами. Росія відкрила новий фронт проти нас, намагаючись спровокувати гуманітарну катастрофу в масштабі всієї нашої країни. Росії потрібен блекаут в Україні, щоб використати це як нібито поразку Європи й усього нашого демократичного спротиву. Ми ж у відповідь заснували новий формат співпраці й робимо все заради країни, заради українців, проти блекаутів, проти енерготерору. Що маємо на сьогодні? Україна вистояла проти сотень російських ударів різної інтенсивності по нашій енергетиці. Але зараз більшість наших електростанцій, на жаль, пошкоджені або зруйновані обстрілами. Всі гідроелектростанції, всі теплові електростанції... Не дай Боже, але уявіть, що б це значило у ваших країнах. Один із російських ударів спровокував відключення всіх атомних блоків наших АЕС, спрацювала автоматика. На щастя, без інцидентів. Лише на поверхове, швидке відновлення розбитих російськими ударами українських енергооб’єктів потрібно щонайменше 1,5 мільярда євро. Щоразу після кожного російського удару ми намагаємося відновити технічну можливість генерувати й постачати електрику. Але все одно щодобово нашим енергетикам доводиться відключати мільйони українців від постачання через критичний дефіцит електрики в загальній енергосистемі. Просто зараз близько 12 мільйонів людей майже в усіх областях і в столиці відключені від постачання. На жаль, це типова для нас ситуація. І ми щодня очікуємо нових російських ударів, які можуть екстремально збільшити кількість відключень. Саме тому генератори й джерела безперебійного живлення стали в Україні зараз такою ж необхідністю, як бронетехніка й бронежилети. Лише так можна захистити звичайних людей і соціальний лад в умовах російської ставки на блекаут. Фактично в Україні зараз будується паралельна основній децентралізована система генерації енергії. Будується дуже швидко, в усіх регіонах, багатьма суб’єктами. Але все ж таки вона не може задовольнити всі потреби України. Так, тисячі українських підприємств, малих, середніх бізнесів, соціальних об’єктів продовжують працювати завдяки генераторам. Так, на генераторах функціонують лікарні, завдяки генераторам збережені сотні тисяч робочих місць, інтернет, зв’язок страхуються від відключень. По всій країні відкрито вже понад 5 тисяч Пунктів Незламності – спеціальних об’єктів, де люди можуть зігрітися, зарядити техніку, скористатися зв’язком. І я вдячний усім нашим партнерам, які вже допомагають Україні з відповідним обладнанням, щоб підтримувати такий рівень енергостійкості нашої держави й суспільства. Але все ж таки ключове завдання – зберегти основну енергосистему України, гарантувати її стабільну роботу попри будь-які російські намагання зробити Україну найтемнішим місцем у Європі. Саме тому потрібен такий формат. Тут і зараз ми маємо узгодити конкретні речі, які не тільки допоможуть Україні вистояти взимку, а ще й максимально наочно доведуть будь-яким антидемократичним і антиєвропейським силам, насамперед Росії, що Європа навчилася не допускати катастрофи й захищати своїх людей. Пані та панове! Я буду максимально конкретним зараз. Перше. Ми потребуємо кількох категорій обладнання. Це трансформатори, обладнання для відновлення високовольтних мереж, газотурбінні й газопоршневі енергоблоки. Українські представники, які присутні на конференції, можуть поінформувати вас щодо всіх технічних характеристик цього запиту. Друге. Як мінімум до завершення цього опалювального сезону в Україні ми потребуємо аварійної підтримки з боку європейської енергосистеми. Тобто постачання електрики з країн Європейського Союзу в Україну. Обсяг – до двох гігават. Щоб це стало можливим, необхідне рішення євромережі операторів системи передачі електрики збільшити імпортну потужність. Знов-таки – усі технічні деталі такого рішення представлять наші урядовці, які присутні на конференції. Така підтримка постачанням електрики може коштувати близько 800 мільйонів євро в поточних цінах. Це суттєво. Але суттєво менше, ніж може коштувати нам усім блекаут в Україні. Тож я закликаю вас зробити одним з конкретних результатів цієї конференції погодження всіх рішень для такої підтримки України постачанням електрики з країн ЄС. Третє. За аналогією зі спостережними місіями МАГАТЕ, які домовлено направити на всі атомні станції України, ми закликаємо Євросоюз відправити спеціальні місії на об’єкти критичної енергетичної інфраструктури, які задіяні в енергозабезпеченні України і від яких безпосередньо залежить стабільність усього нашого регіону. Такі місії ЄС можуть стати надійним чинником стабілізації ситуації та належного міжнародного контролю. Четверте. Через руйнацію терористами електростанцій ми змушені використовувати більше газу цієї зими, ніж передбачалося. Як наслідок ми потребуємо підтримки для закупівлі близько 2 мільярдів кубометрів газу. Це також необхідний елемент нашої стабільності, який потребує вашого лідерства. П’яте. Іншим практичним результатом цієї конференції могла б стати домовленість про фінансування проекту, про який Еммануель уже почав говорити, із закупівлі LED-ламп для України. Комусь це може здаватися не дуже суттєвим. Але 50 мільйонів таких ламп дадуть змогу заощадити близько 1 гігавата електрики. Враховуючи, що середній дефіцит у нашій енергосистемі близько 2,5 гігавата, цей проект також має суттєво допомогти. І шосте. Нам потрібен спеціальний постійний механізм координації зусиль – Паризький механізм, – який допоможе давати вчасні та ефективні відповіді на кожен виклик російського енерготерору. Поки ми, на жаль, іще не маємо такої сучасної системи ППО, яка могла б збивати стовідсотково російські ракети та дрони, але ми можемо створити таку систему ухвалення рішень, яка зможе на 100% позбавити сенсу терористичну тактику Росії. Коли буде гарантована енергостійкість України на весь цей зимовий період, коли буде гарантовано, що не з’являться нові хвилі масової міграції з нашої країни до ваших країн, буде гарантовано й те, що Росії не допоможуть жодні удари, жодні блекаути, жоден пошук зброї десь там в Ірані чи в інших місцях. Росії доведеться думати, як зупинити агресію. Нарешті зупинити. Енергетика – це один із ключів до цього. Я вірю, що цей ключ буде в наших, ваших руках. Я дякую вам за увагу! Іще раз дякую, пане Президенте Еммануель, за організацію цієї конференції. Я сподіваюся на дуже конкретні рішення. Дякую! Слава Україні</p>
  <div class="source"><a href="https://www.president.gov.ua/news/nam-potriben-parizkij-mehanizm-yakij-dopomozhe-davati-vchasn-79825">https://www.president.gov.ua/news/nam-potriben-parizkij-mehanizm-yakij-dopomozhe-davati-vchasn-79825</a></div>
</article>


<article>
  <h2>Що результативніше об’єднаємо міць України та Франції, то більше виграємо від цього, то надійнішим буде мир – звернення Президента до учасників форуму зі стійкості та відбудови України в Парижі</h2>
  <div class="badges"><span class="chip">UK</span> <span class="chip">2022-12-13</span></div>
  <p>Дуже дякую! Дякую всім присутнім! Дякую, Еммануелю, тобі за всі ті слова – слова підтримки, які ти зараз сказав. Слова підтримки нашого суспільства, України. Дуже дякую за ту новину – вона важлива, прагматична, дуже приємна – щодо великого внеску, щодо підтримки України обсягом в 1 млрд – це справді для нас дуже важливо. І я хочу сказати загалом, пане Президенте: я відчуваю це й дякую тобі ще раз за те, що цей день справді став днем України у Франції. Це надзвичайно важливо – і не тільки для нашої країни. Я впевнений: зараз ми можемо відчути, наскільки сильними є всі ми разом – українці, французи, усі європейці. Шановні пані та панове! Дорогі друзі! Ми можемо відчути це по тому, як ми реалізуємо наші цінності. Реалізуємо в подоланні принесених Росією руїн. Будь-яка тиранія залишає по собі руїни. Європейська ж демократія має гарантувати добробут і безпеку, і саме це ми можемо показати зараз. Показати в Україні. Саме тому важливий такий розширений формат нашої роботи. Міждержавна співпраця на рівні президентів і урядів та співпраця на рівні місцевих громад. Лідерська роль бізнесу Франції. Ваших громадських і професійних об&#x27;єднань. Сьогодні тут, на нашому форумі й на конференції, яка відбулася вранці, на інших заходах представлена вся міць французького суспільства. І я вірю, що завдяки вчасному інвестуванню вашої міцності в Україну ми досягнемо однаково корисних результатів як для України, так і для Франції, як для звичайних українців, так і для всіх ваших громадян. Щоб перелічити все те, що зруйновано Росією в Україні, усі наші потреби у відбудові й модернізації, мені точно не вистачить регламенту цієї нашої зустрічі. Я зосереджуся на кількох напрямках зараз. Перший – Чернігівська область нашої країни, той регіон, шефство над яким Франція вже взяла. Ми вигнали звідти російську армію ще навесні. Бої в Чернігівській області, як і в інших північних регіонах України, тривали менше, ніж на сході чи на півдні. Але там також значні руйнування. Загалом на Чернігівщині лише в межах Плану швидкої відбудови, тобто того, що потребує негайних зусиль, треба відновити 8896 обʼєктів. Це понад 1 тис. багатоквартирних житлових будинків, які були пошкоджені чи зруйновані обстрілами. Більш як 7 тис. приватних будинків. А ще – лікарні, школи, комунікації, ще транспорт, підприємства. І це лише в одному регіоні! Частина роботи вже ведеться. Зокрема, Франція вже надала нам допомогу у відновленні мостів. Але і для Французької держави, і для французьких компаній є на порядок більше можливостей і проектів, які потребують реалізації. Українські урядовці сьогодні представлять наші потреби у швидкій відбудові. І я запрошую вас усіх приєднуватися! Приєднуватися вже зараз, зокрема в межах шефства Франції над Чернігівщиною. Загалом бойові дії безпосередньо зачепили територію одинадцяти областей. Обсяг нашого Плану швидкої відбудови, який охоплює й інші регіони, – понад 50 тис. обʼєктів і більш як 12 млрд євро. Другий напрямок – благодійна робота. У своєму виступі на конференції вранці перша леді України представила проект відновлення однієї з лікарень Харківської області України, опорної лікарні в місті Ізюмі. Це один із тих проектів, кошти для яких акумулює Фундація Олени. Сьогодні Фундація буде представлена у Франції – я вам дякую. І всі напрямки роботи будуть представлені. Це освіта, це охорона здоров&#x27;я, гуманітарна допомога. За кожним із таких напрямків можуть проявити себе ваші люди, ваші громадські об&#x27;єднання і компанії. І я прошу тебе, Еммануелю, пане Президенте, і прошу пані Бріжит Макрон підтримати цю Фундацію і – якщо змога – бути присутніми сьогодні там. Це зараз безумовна моральна домінанта в нашому суспільстві – кожен і кожна прагнуть зробити щось таке, що посилить нас усіх, усю Україну. Хтось може допомогти обороні. Хтось зберігає робочі місця й навіть створює нові – у час війни. Хтось долучається до відбудови. Тисячі людей проявляють волонтерську ініціативу, беруть участь у відповідних проектах. А ще – соціальна сфера: освіта, медицина, допомога літнім людям та допомога переселенцям... Я запрошую всіх вас, друзі, обрати свій власний напрям! І третє – економіка. Вже згадана мною Чернігівська область і всі інші регіони нашої країни потребують нової економічної основи життя. Звичайно, усі деталі будуть представлені сьогодні нашими урядовцями. Але я зверну зараз вашу увагу на те, про що ви вже, безперечно, чули. Цьогоріч спільними зусиллями України та наших партнерів вдалося зупинити розгортання глобальної продовольчої кризи. Ми відновили морський аграрний експорт з України, який був заблокований російським флотом від початку повномасштабної війни. Із серпня цього року ми вже відправили на експорт понад 13 мільйонів тонн продовольства. Ми започаткували й глобально важливу гуманітарну ініціативу «Зерно з України». І я дякую Франції та Президенту Макрону за її підтримку. Завдяки цій нашій ініціативі ми допоможемо з продовольством найбіднішим країнам світу. Таким країнам, як Ефіопія, Ємен, Судан, інші. Це порятунок мільйонів життів від голоду й усіх країн Середземноморського басейну – від спалахів міграційної кризи. Але, друзі, ми відправляємо як на експорт, так і як гуманітарні вантажі переважно аграрну сировину. А можемо відправляти продукти переробки. Тобто це означає, що просто зараз ми маємо потребу в розбудові цілої галузі, яка буде орієнтована на експорт і точно матиме споживачів, і точно даватиме прибуток. Очевидно, що це вигідний економічний проект. І було б правильним, якби французький бізнес уже зараз оцінив перспективи й прийшов в Україну заради такого проекту. Так само в енергетиці, машинобудуванні, в оборонній промисловості, у транспорті, будівництві, ІТ і багатьох інших галузях ми зараз маємо колосальні можливості. Можливості, яких ви зараз ніде у світі більше не знайдете. Лише в Україні можна доволі швидко реалізувати масштабний проект екологічної й сучасної реіндустріалізації, і в нас є чітке розуміння, як це зробити. Знаю, що представники нашої держави сьогодні запросять конкретні компанії до співпраці й окреслять загальні перспективи, що саме ми можемо запропонувати французькому бізнесу і яких рішень потребуємо на рівні Французької держави. Будь ласка, долучайтеся! Перший віце-премʼєр Юлія Свириденко і представник Офісу Президента Ростислав Шурма презентують конкретні напрямки можливої співпраці. Що швидше й результативніше ми обʼєднаємо міць України та Франції, то більше виграємо від цього. І то надійнішим буде мир, який, я впевнений, ми зможемо повернути і нашій країні, і всій Європі. Я дякую вам за увагу! Дякую тобі, Еммануелю. Будь ласка, будьте активними сьогодні у вашому спілкуванні з нашими урядовцями. Хай живе Франція! Слава Україні!</p>
  <div class="source"><a href="https://www.president.gov.ua/news/sho-rezultativnishe-obyednayemo-mic-ukrayini-ta-franciyi-bil-79829">https://www.president.gov.ua/news/sho-rezultativnishe-obyednayemo-mic-ukrayini-ta-franciyi-bil-79829</a></div>
</article>


<article>
  <h2>Історія ОАСК завершилась, історія реформ триває навіть під час війни – звернення Президента України</h2>
  <div class="badges"><span class="chip">UK</span> <span class="chip">2022-12-13</span></div>
  <p>Бажаю здоров&#x27;я, шановні українці! Сьогодні був дуже плідний день для України. В різних аспектах. Маємо дуже хороші новини з Франції – сьогодні там відбулися дві конференції на підтримку України. Перший їхній результат – мільярд євро допомоги нашій стійкості, передусім енергетиці. Кожного дня здобуваємо для України нові сили, щоб пройти цю зиму, і я дякую всім, хто працює заради цього і хто допомагає нашій державі. Маємо сьогодні й рішення інших країн, окрім Франції, – Чехії, Іспанії, Швейцарії – про надання додаткових пакетів підтримки. Італійський Сенат ухвалив рішення щодо збройної підтримки. Норвегія готує нову програму підтримки нашої держави й людей... Сьогодні я брав участь в обох конференціях у Парижі. Перша стосувалася більшою мірою наших міждержавних відносин. Другий форум був орієнтований на бізнес Франції. Українські урядовці представили французьким підприємцям можливості для інвестування в Україну уже зараз, коли війна ще триває, і після нашої перемоги. Обговорили й те, що можемо додатково зробити для посилення нашої держави на європейському рівні. Перша леді України сьогодні у Франції презентує гуманітарні проекти нашим партнерам. Те, що може бути зроблено максимально швидко для підтримки у сфері медицини, освіти та гуманітарної допомоги нашим людям, зокрема через Фундацію Олени. І я вдячний усім французам за підтримку України – не лише політичну, не лише оборонну й санкційну, що життєво важливо. Але й за те, що ми однаково сприймаємо необхідність захищати цінність людського життя, гідність людини й ті гуманітарні можливості, які кожному й кожній дає сучасний світ. Говорив із Президентом Європейської ради Шарлем Мішелем. Подякував за рішення щодо 18 мільярдів євро для України в наступному році та за збільшення Європейського фонду миру на 2 мільярди євро. Ці кошти можуть значно допомогти нам зберігати соціальну стабільність. Готуюся й до участі в засіданні Європейської ради 15 грудня. Щойно звернувся до парламенту й народу Нової Зеландії – країни, яка принципово підтримує нас із перших тижнів повномасштабної російської агресії. Розказав про нашу формулу миру, про спеціальний саміт, який ми скликаємо для реалізації нашої формули. І закликав Нову Зеландію взяти на себе лідерство в підтримці на міжнародному рівні одного з пунктів формули миру – того, який стосується екологічної безпеки й розмінування. Нова Зеландія – одна з тих країн, яка розуміє, що руйнація навколишнього природного середовища дорівнює руйнації життя, і яка може допомогти дипломатичній мобілізації свого регіону заради того, щоб реалізувати українську формулу миру. І ще одне. Сьогодні я підписав ухвалений Верховною Радою закон про ліквідацію ОАСК – Окружного адміністративного суду Києва. Ця історія завершилась. А історія реформ триває – триває навіть під час такої війни. Я дякую всім, хто працює заради України! Я дякую всім, хто воює заради нашої незалежності! Хто зараз на фронті, кому зараз важко. Ми вас підтримуємо. Ми у вас дуже сильно віримо. Слава всім нашим воїнам! Слава нашому незламному народу! Слава Україні!</p>
  <div class="source"><a href="https://www.president.gov.ua/news/istoriya-oask-zavershilas-istoriya-reform-trivaye-navit-pid-79837">https://www.president.gov.ua/news/istoriya-oask-zavershilas-istoriya-reform-trivaye-navit-pid-79837</a></div>
</article>


<article>
  <h2>Закликаю підтримати українську формулу миру й розпочати консолідацію світу заради протидії екоциду – промова Президента в парламенті Нової Зеландії</h2>
  <div class="badges"><span class="chip">UK</span> <span class="chip">2022-12-13</span></div>
  <p>Дорогі друзі! Пані Прем’єр-міністре! Пане Спікере! Пане лідере опозиції! Пані та панове урядовці й парламентарі! Народе Нової Зеландії! Я вдячний за цю можливість звернутися до вас і хочу запропонувати вам лідерство. Лідерство в захисті миру. Цей рік показав усьому світу, як багато можна зробити, коли маєш достатню рішучість і знаєш, що треба робити. І будемо відвертими: на початку цього року від України ніхто у світі не очікував сенсацій. Коли почалося повномасштабне вторгнення Росії, я чув у голосах багатьох співрозмовників лише співчуття. Але коли вони чули у відповідь рішучість, усе моментально змінювалося. Кожен, у чиєму серці знаходила відгук українська боротьба за свободу, приєднувався до глобальної коаліції на захист свободи. Сьогодні у нашій антивоєнній коаліції вже більш як сотня держав. Тих, хто підтримує фундаментальні принципи міжнародного права й Статут ООН. Тих, хто в міжнародних інституціях, наприклад у Генеральній Асамблеї ООН, голосує за рішення на користь миру й територіальної цілісності України. Тих, хто надає нашій державі збройну підтримку й тренує наших військових. Тих, хто запровадив санкції проти держави-терориста й постійно підвищує для Росії ціну за агресію та спровоковані нею глобальні кризи. І тих, хто допомагає нам долати ці кризи. Тих, хто робить усе, щоб російські воєнні злочинці відповідали за скоєне ними проти України. За 293 дні цієї страшної війни сам розвиток подій створив можливості для різних країн і лідерів проявити себе – знайти свою функцію в захисті того, що всі ми у світі так чи інакше цінуємо. І я вдячний вам, дорогі друзі, за те, що Нова Зеландія однією з перших почала підтримувати Україну в боротьбі за незалежність і справедливість. Відчувши особливість морального виклику цієї війни, ви змінили власні підходи до санкційної політики й застосували національні санкції проти причетних до розпалювання агресії. Ви допомогли з фінансами для безпекових потреб, із постачанням амуніції та з навчанням військових. Ви надали нам гуманітарну підтримку й незмінно допомагаєте на міжнародних майданчиках. Ми в Україні все це дуже цінуємо. Я ще раз вам дякую за цю підтримку! Але хочу запропонувати вам іще дещо. Різні диктатори й агресори завжди не усвідомлюють те, що сила вільного світу не в тому, що хтось великий і запасся ракетами, а в тому, що всі вміють об’єднатися й діяти рішучо, щиро і кожен робить свій унікальний внесок у загальну справу. Можливо, настав час і вашій країні зробити саме такий унікальний внесок. Я говорю зараз про один з пунктів нашої формули миру, яку я запропонував нещодавно на саміті G19, який проходив в Індонезії. Отже, ви напевно чули про десять пунктів, які можуть повернути Україні та всій Європі мир, а світу – безпеку й стабільність, які були розбиті російськими ударами. Це дуже прозорі й логічні пункти. Це радіаційна та ядерна безпека. Продовольча безпека. Енергетична безпека. Звільнення всіх військовополонених і повернення депортованих. Повне виконання Статуту ООН і відновлення територіальної цілісності України. Виведення російських військ із нашої землі і завдяки цьому – припинення бойових дій. Повернення справедливості через притягнення до відповідальності воєнних злочинців. Протидія екоциду. Недопущення ескалації війни та фіксація її закінчення. Кожен із цих пунктів здатен прибрати той чи інший елемент російської агресії. А отже, всі вони гарантують мир. І я запропонував скликати спеціальний саміт уже найближчими місяцями. Global Peace Formula Summit, на якому держави-партнери могли б визначитись із тим, який із пунктів формули миру вони могли б допомогти реалізувати. Ось так само, як ми реалізуємо другий пункт формули – продовольчу безпеку. Є формат співпраці з ООН, із Туреччиною, з іншими партнерами, і як наслідок – є дві ініціативи, які прибирають зі світового продовольчого ринку дефіцит, що виник через злочинну російську блокаду наших морських портів. Три українські морські порти ми розблокували. Результати цього очевидні. Наша експортна зернова ініціатива та гуманітарна ініціатива Grain from Ukraine тепер працюють разом, щоб подолати проблему глобального голоду. До речі, будь ласка, поцікавтеся ними. Можливо, ви побачите і свою роль у заспокоєнні продовольчої кризи. Але все ж таки насамперед я раджу вам звернути увагу на восьмий пункт нашої формули миру. Пункт щодо екологічної безпеки. Освічені люди добре розуміють, що означає війна для навколишнього природного середовища. Ваше суспільство саме таке – освічене. Зруйновану економіку та інфраструктуру можна відбудувати. На це потрібні роки. Але зруйновану природу не відбудуєш. Як не повернеш знищене життя. Станом на зараз 174 тисячі квадратних кілометрів української території забруднені мінами та боєприпасами, що не розірвалися. Акваторія Чорного й Азовського морів також забруднена мінами і втратила сотні тисяч живих істот, які загинули внаслідок бойових дій і активності російського військового флоту. Десятки річок забруднені. Сотні вугільних шахт затоплені. Десятки найнебезпечніших підприємств, зокрема хімічних, зруйновані російськими ударами. Три мільйони гектарів лісів в Україні уражені бойовими діями. Усе це та інші прояви російської екоцидної політики матимуть безпосередні негативні наслідки для мільйонів людей, для нашого регіону й сусідніх регіонів. Я впевнений, що ваше суспільство відчуває крихкість нашого світу. Відчуває, наскільки важливо для всіх людей на планеті вести раціональну політику щодо нашого спільного дому. Так само, до речі, як і щодо наших спільних цінностей, на яких базується мирне співжиття народів. І тому я пропоную саме вашій країні, вашим лідерам розглянути можливість взяти до уваги цей екологічний пункт нашої формули миру. Я закликаю вас проявити лідерство в міжнародних інституціях, зокрема в ООН, і на двосторонньому рівні з іншими державами, щоб світ побачив і цей виклик російської війни. Щоб світ побачив, що не буває справжнього миру там, де будь-яка дитина може загинути від прихованої російської протипіхотної міни. Не буває справжнього миру там, де наслідки війни у вигляді отруєних ґрунтових вод можуть знищити нормальне життя в кількох країнах. Не буває справжнього миру там, де відбувся екоцид і його наслідки не подолані. Можливо, зараз здається, що з такої тематики не буде великих сенсацій. Але до сьогодні у світу немає спільного досвіду подолання руйнівного впливу війни на навколишнє природне середовище. Нашу землю ми звільнимо. Ми переможемо в цій війні – я впевнений у цьому. Ми повернемо свободу й безпеку всім українцям, хоч би де вони жили. Держави світу вже беруть лідерство в реалізації таких пунктів нашої формули миру, як, наприклад, пункт про справедливість. Вчора Нідерланди заявили про свою готовність розмістити трибунал щодо злочину агресії Росії проти України. І я закликаю вас підтримати у вашому парламенті українську формулу миру й розпочати консолідацію світу заради восьмого пункту формули – заради протидії екоциду. Хай Росія відповідає за всі прояви її агресії. Я дякую вам за увагу! Nga mihi! Слава Україні!</p>
  <div class="source"><a href="https://www.president.gov.ua/news/zaklikayu-pidtrimati-ukrayinsku-formulu-miru-j-rozpochati-ko-79841">https://www.president.gov.ua/news/zaklikayu-pidtrimati-ukrayinsku-formulu-miru-j-rozpochati-ko-79841</a></div>
</article>


<article>
  <h2>Найефективніший захист свободи, прав людини та верховенства права – це притягнення до відповідальності всіх, хто розв’язав війну – Президент України на врученні премії Сахарова</h2>
  <div class="badges"><span class="chip">UK</span> <span class="chip">2022-12-14</span></div>
  <p>Дякую, Роберто! Шановна пані Президент, дорога Роберто! Дорогі друзі! Я вітаю вас від імені всіх наших людей – велика честь. Я вітаю вас від усіх тих, які воюють, які працюють заради України й заради свободи. Заради того, без чого неможливо уявити всіх нас, життя, Європу. Неможливо уявити без України і без свободи. І не лише тому, що це буде просто неправдою. Але й тому, що будь-яка спроба позбавити Європу України та свободи – це завжди злочин. І ми бачимо такий злочин зараз – терористичну війну Росії проти України та Європи. Це було і в минулому, коли тиранії намагалися підкорити українців і позбавити свободи всіх європейців. Але коли тепер ми переможемо – українці та всі європейці – ми переможемо саме так, щоб ніколи знову не було спроб позбавити Європу України та свободи. Ми переможемо так, щоб навіть намагань не було застосувати знову геноцидну політику проти наших людей як в Україні, так і в усій Європі. Ми маємо дати – і дамо! – нову дієву архітектуру безпеки для глобальної свободи й міжнародного правопорядку. Вважаю це частиною нашого з вами морального обовʼязку. Погляньте, як наступає російська армія. Окупанти випалюють усе перед собою артилерією й ракетами, бомбами і дронами, мінами, боєприпасами, що не розірвалися й залишаються в нашій землі. Окупанти руйнують міста і села та всю життєво важливу інфраструктуру... Так було в Маріуполі – ви всі це бачили. Так було у Волновасі – це ще одне місто, повністю знищене після російського наступу. Там жило понад 20 тисяч людей до цієї війни. Тепер там – суцільні руїни. Те саме російська армія робить із Бахмутом – іншим містом Донбасу, від якого російські удари залишають розбите каміння. А там раніше жили більш як 70 тисяч людей... Зовсім нещодавно. Ще минулого року. Зараз – руїни. Можливо, лише після закінчення цієї війни, коли ми звільнимо всю нашу землю і зможемо виявити всі могили жертв російського терору, ми зможемо сказати, скільки життів забрала тиранія цього разу. Зараз ми знаємо тисячі імен загиблих. На жаль, їх може бути значно більше. Я прошу всіх вас ушанувати зараз хвилиною мовчання памʼять усіх українців, усіх українок, усіх дорослих і дітей, усіх військових, усіх цивільних, чиї життя були забрані цією ганебною війною! Дуже дякуємо вам! Дорогі друзі! Треба діяти вже зараз, не чекаючи закінчення війни, щоб притягнути до відповідальності всіх, хто її розвʼязав, і щоб не допустити будь-якого повторення агресії. Це буде найефективнішим захистом свободи, прав людини, верховенства права та інших наших із вами спільних цінностей, які уособлює, зокрема, ця відзнака Європарламенту – премія імені Сахарова. Я вдячний усім, хто розслідує й допомагає розслідувати злочини окупантів в Україні, хто шукає інформацію про російських убивць і терористів. Я вдячний Міжнародному кримінальному суду, який тісно співпрацює з українськими прокурорами та має чіткий намір здійснити правосуддя щодо скоєного окупантами на території нашої держави. І я вдячний усім лідерам і державам, усім політикам і міжнародним організаціям, які працюють разом з нами та докладають усіх можливих зусиль для створення трибуналу щодо злочину агресії Росії проти України. Закликаю всіх вас, ваші партії й держави дієво підтримати цю роботу! Трибунал має запрацювати. Європарламент уже підтримав цю ідею. Потрібно якнайшвидше втілити її в реальність. Зокрема, через ухвалення окремої резолюції Європарламенту на підтримку створення трибуналу, через вашу підтримку й підтримку вашими країнами відповідної резолюції Генасамблеї ООН. Знищені Росією міста й села, зруйновані долі, розбиті та розстріляні життя мають бути відображені у вироках не лише тим, хто безпосередньо все це вчинив, а й у вироках тим, хто організував і розпочав цю агресію. І коли принцип невідворотності покарання спрацює щодо злочину агресії проти України, зможемо зробити відповідну інституційну основу справедливості постійною. Коли будь-який потенційний агресор знатиме, що покарання за злочинну війну неминуче, це буде найефективнішим інструментом превенції війни. І ще одне. Історична відповідальність. Зло завжди має мотив повернутися, коли історія зла не написана повністю. Шановні депутати! Я знаю, що завтра ви будете розглядати питання про визнання геноцидом злочину Голодомору проти українського народу. І я закликаю вас підтримати таке визнання максимальною більшістю голосів задля встановлення справедливості. Європа має дати максимально сильний сигнал, що в історії трагедій на нашому континенті, в історії злочинів проти людства і людяності, скоєних на нашій із вами землі, не залишиться жодної прогалини. Вірю, що так і буде! Дякую вам за підтримку! Дякую вам за відзначення нашої боротьби – за цю премію! Дякую особисто тобі, Роберто, за те, що ти нас підтримуєш – ти приїжджала до Києва у складний, у небезпечний час, за те, що ти підтримуєш наші реформи, наш рух у європейські структури і справді допомагаєш. Я тобі дякую! Слава всім нашим воїнам! Слава кожному й кожній, хто захищає свободу і наших людей! Слава Україні!</p>
  <div class="source"><a href="https://www.president.gov.ua/news/najefektivnishij-zahist-svobodi-prav-lyudini-ta-verhovenstva-79861">https://www.president.gov.ua/news/najefektivnishij-zahist-svobodi-prav-lyudini-ta-verhovenstva-79861</a></div>
</article>


<article>
  <h2>Готуємо домовленості, які посилять оборонні спроможності України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-14</span></div>
  <p>Бажаю здоровʼя, шановні українці! Передусім я хочу подякувати нашим зенітникам і Повітряним силам за відбиття сьогодні вранці чергової атаки іранськими дронами. Небо Київщини обороняє 96-та зенітна ракетна бригада Повітряних сил. Я дякую вам, хлопці! Загалом було збито 13 «Шахедів». Це 13 врятованих об’єктів інфраструктури, це врятовані життя. За один ранок. Провів сьогодні засідання Ставки. Говорили, зокрема, і про захист неба. Постійно посилюємо нашу протиповітряну й протидронну оборону. І робимо все, щоб отримати для України більш сучасні та більш потужні системи. За цей тиждень ми маємо важливий прогрес у питанні щодо ППО. Звичайно, дуже детально обговорили на Ставці ситуацію на Донбасі й на інших активних напрямках на передовій. Спокою на передовій немає. Нічого легкого й простого немає. Кожен день і кожен метр даються надзвичайно тяжко. І особливо там, де вся тактика окупантів зводиться до знищення артилерією всього перед собою, щоб залишалися тільки голі руїни й воронки в землі. Сьогодні, до речі, говорив про це у зверненні до Європейського парламенту. Росія знищує на Донбасі місто за містом, як Маріуполь, як Волноваху, як Бахмут. Оборонятися в таких умовах – це не просто героїзм, це щось більше. І я дякую всім нашим воїнам, які витримують тиск окупантів. Хочу зараз відзначити бійців 46-ї окремої аеромобільної бригади, які дуже майстерно й дуже хоробро розбили ворога під час чергової атаки та змусили його відступити. Молодці! Хочу також відзначити бійців 80-ї та 95-ї окремих десантно-штурмових бригад, які воюють на Кремінському напрямку – і дуже результативно. Дякую вам, воїни! Готуємо домовленості, які посилять наші оборонні спроможності й дадуть більше оперативних можливостей Україні. Також не зменшуємо нашу активність заради створення спеціального трибуналу щодо російської агресії та притягнення всіх винних у ній до справедливої відповідальності. Сьогодні закликав наших друзів у Європі та членів Європарламенту збільшити зусилля, щоб трибунал зрештою запрацював. Держава-терорист має відповідати за кожне спалене українське місто, за кожне зруйноване життя наших людей. І буде відповідати. Говорив сьогодні з очільником Міжнародного олімпійського комітету Бахом. Зокрема про те, що принципи олімпійського руху точно не передбачають потурання державам-терористам. Будь-які ідеї, як повернути російських представників на міжнародні змагання, це ідеї про те, як дозволити тим, хто винен у терорі, сказати своєму суспільству, що світ нібито пробачає терор. Це спортивна індульгенція. Саме так це буде подаватися російською пропагандою, якщо Міжнародний олімпійський комітет схибить і дозволить тим, хто представляє війну й нічого більше, брати участь у спортивних подіях нарівні з іншими. Я не хочу розбиратися, чи стоять за такими ідеями про повернення Росії якісь мотиви. Але ніхто не буде заплющувати очі на будь-які спроби зменшити міжнародний тиск на джерело війни. Коли отримуємо такі повідомлення, як сьогодні з Херсона, де від чергового російського обстрілу загинула дитина, хлопчик… Вісім років йому було... Можна сказати лише одне: білий чи будь-який нейтральний прапор для російських спортсменів неможливий, усі їхні прапори – у плямах крові. Провів сьогодні й дуже важливі переговори з Генеральним секретарем ООН Гутеррішем. Подякував йому за незмінну підтримку України та міжнародного права, за дієву допомогу в реалізації наших ініціатив, таких як «Зерно з України». Працюємо зараз над тим, щоб організувати місії з міжнародним мандатом на об’єкти критичної енергетичної інфраструктури нашої держави. Вірю, що й це може бути успішним. І ще одне. Сьогодні 64 українці були повернуті з російського полону. 64 воїни. Четверо офіцерів і 60 рядових та сержантів. Серед них є важкопоранені. Усім надаємо належну допомогу. Працюємо далі, щоб звільнити й повернути додому кожного українця й кожну українку, яких іще утримують у Росії. Я дякую нашій команді, яка забезпечує проведення обмінів. Я дякую всім, хто працює заради українців та України! Слава всім, хто воює за нашу державу! Слава всім, хто наповнює своєю сміливістю й результативністю слово, яке звучить зараз по всьому світу, – слово «Україна». І хочу окремо подякувати сьогодні «Пласту», нашим українським скаутам, гайдам за Вифлеємський вогонь миру, який вони привезли в Україну. Хай це світло підтримає всіх нас, усіх українців. Слава Україні!</p>
  <div class="source"><a href="https://www.president.gov.ua/news/gotuyemo-domovlenosti-yaki-posilyat-oboronni-spromozhnosti-u-79877">https://www.president.gov.ua/news/gotuyemo-domovlenosti-yaki-posilyat-oboronni-spromozhnosti-u-79877</a></div>
</article>


<article>
  <h2>Макрофінансова підтримка України та посилення санкцій ЄС проти Росії – це також зброя в захисті свободи – виступ Президента на засіданні Європейської Ради</h2>
  <div class="badges"><span class="chip">UK</span> <span class="chip">2022-12-15</span></div>
  <p>Дуже дякую, Шарлю! Дуже дякую, пане Президенте! Шановні колеги, радий вітати всіх вас! Наступного тижня, 23 грудня, буде вже півроку з моменту, коли Україна здобула статус кандидата на вступ у Європейський Союз. І ми не гаяли часу – Україна та вся Європа стали сильнішими за півроку. Ми зберігаємо єдність, і саме тому знаходимо ефективні відповіді на будь-які антиєвропейські виклики. Ми продовжуємо разом захищати наші спільні цінності, і тому разом же здобуваємо відчутні перемоги. За півроку ми повернули Україні та всій Європі територію Харківської області, повернули місто Херсон і частину Херсонщини, які були окуповані Росією ще на початку вторгнення. Це звільнення показало світу, що наш із вами захист – не щось таке випадкове, а наша невід’ємна сила, яку не зупинити. І я дякую за масштабну й різнопланову допомогу Україні, яка дає змогу повертати свободу нашим людям, нашим містам, нашим селам. Ніщо інше не доводить силу Європи так наочно, як сльози вдячності на очах людей, яких звільняємо від російської окупації завдяки, зокрема, вашій підтримці. Я дуже дякую! За ці півроку ми почали будівництво повітряного щита для України, а отже – створення однієї з ключових гарантій безпеки для всієї Європи. Коли в нас буде достатньо потужна й сучасна система ППО й ПРО, ми зможемо демонтувати основу російського терору, а саме: знищимо здатність Росії знищувати інших. Я вдячний усім нашим партнерам, які допомагають нам з ППО й ПРО, гарантують безпеку всьому східному флангу Європи. За півроку ми не лише зберегли повний спектр політичної ініціативи, а й знайшли рішення, щоб долати безпрецедентні кризи, спровоковані Росією. Зокрема, ми зробили глобально корисні кроки для зупинки продовольчої кризи та недопущення нової міграційної кризи, яка могла б ударити як мінімум по всьому півдню нашого континенту. Я вдячний усім, хто підтримав нашу експортну зернову ініціативу, хто вже приєднався до нашої гуманітарної ініціативи Grain from Ukraine («Зерно з України») і хто допомагає створенню в усіх частинах Європи нових логістичних і експортно-імпортних можливостей, які посилюють усіх нас. І просто зараз ми бачимо, яку внутрішню силу має Європа, щоб гарантувати енергобезпеку й уберегти себе від соціальних вибухів, на які так сподівався наш спільний ворог. Європа підготувалася до зими в умовах, коли Росія штучно створила абсолютно божевільний дефіцит на газовому ринку. Зараз ми бачимо, що це божевілля вдарило не по Європі, а по газовій галузі самої ж Росії. Я вдячний усім вам, хто допомагає Україні долати ще й найцинічнішу форму терору, який тільки був на нашому континенті, – енерготерор. Російська ставка на знищення нашої енергетичної інфраструктури, нашої енергетики, а отже – на гуманітарну катастрофу для десятків мільйонів українців і всіх наших країн – сусідів у ЄС, зберігається. Тому зберігається й наша потреба у вашій підтримці для енергетичної, а отже – соціальної стійкості. Шановні колеги! Європо! Наступні півроку стануть багато в чому вирішальними у тому протистоянні, яке розпочала Росія цією агресією. Агресією проти України й проти кожного з вас, бо фінальна мішень Росії значно далі, ніж наш кордон і український суверенітет. Наступні півроку вимагатимуть від нас іще більших зусиль, ніж цей час, що минув. Перше. Енергетичний терор Росії повинен зазнати поразки в усіх формах. Будь-який російський енергошантаж, будь-які деструктивні дії Росії проти критичної інфраструктури в Україні чи, наприклад, проти підводних кабелів та газогонів у Європі, будь-які спроби дестабілізації ринків газу й нафти чи атомної енергетики мають отримувати потужні відповіді всієї Європи. Із цього погляду вкрай корисною є ідея прайс-кепів на російський енергетичний експорт. Що сильнішим буде такий інструмент, що нижчими – прайс-кепи, то більше стійкості буде у глобального енергоринку. І ми закликаємо вас погодити дієві прайс-кепи і на нафту, і на нафтопродукти, і на газ із Росії. Ці прайс-кепи мають бути такими, щоб держава-терорист точно була позбавлена здатності фінансувати війну завдяки глобального ринку. А фінальною метою всієї енергостратегії Європи має бути повна незалежність нашого континенту від брудних російських енергоресурсів. Я запевняю вас, що з цієї перспективи Україна зможе стати новим надійним великим постачальником «зелених» енергоресурсів для всієї Європи. Друге – зимова стійкість України. Росія хоче зламати вашу безпеку через руйнацію нашої інфраструктури. Будь-які блекаути в Україні – це удари по ваших соціальних системах через нові хвилі міграції. Будь-які спроби Росії показати, що нібито Україна не має достатньої стійкості, – це спроби показати вам, світу, що нібито Європа не має достатньої стійкості. Тому я закликаю вас продовжувати робити все, щоб ми могли підтримувати енергозабезпечення українців. І я вдячний кожному й кожній із вас, хто вже допомагає з постачанням обладнання та фінансовою підтримкою. Але зараз, щоб наступні півроку минули без потрясінь, треба зробити іще дещо. Зокрема, потребуємо підтримки для закупівлі обсягу газу, який використовується, щоб компенсувати шкоду від російських ударів по інших видах генерації. Йдеться про 2 мільярди кубометрів газу. Також потребуємо підтримки з електрикою для України – з постачанням із ЄС. Так само, як ми зможемо допомогти вам експортом електрики, коли відновимо нашу генерацію, ми потребуємо зараз вашої допомоги, щоб пройти цю зиму. Йдеться про постачання електрики вартістю близько 800 мільйонів євро. Третій аспект – оборонна підтримка. Вона має бути не меншою, ніж у минулі півроку. Це критично важливо для захисту української свободи й самої ідеї Європи у глобальному протистоянні з Росією. Але, крім цього, ми потребуємо більш сучасних озброєнь, більшого обсягу постачання. Це стосується і ППО, і ПРО. І я прошу кожну з 27 країн Європейського Союзу вирішити, що конкретно ви можете зробити для збільшення обсягу постачання ППО й ПРО. Це стосується і сучасних танків. Немає жодної раціональної причини, чому б Україні не отримати їх уже зараз. Я прошу вас проявити лідерство: той, хто першим надасть сучасні танки, відкриє цю можливість постачання для всього світу й запам’ятається як один із найбільш важливих захисників свободи в наш час. Це стосується і більш далекобійних артилерійських і ракетних систем, які могли б пришвидшити закінчення російської агресії. Все це – прямий порятунок мільйонів життів. Четверте – дипломатія. За минулі півроку ми розробили й запропонували світу формулу миру, яка містить усе необхідне, щоб не лише припинити цю війну, а й щоб гарантувати – надійно й довготривало, – що не буде повторення такої ж чи початку будь-якої іншої війни у Європі. Я закликаю вас підтримати українську формулу миру! Усі ви знаєте її елементи – вони логічні, дієві, можуть бути реалізовані вже за наступні півроку. Для цього найближчим часом ми організуємо саміт – Global Peace Formula Summit. Я сподіваюся, що на цьому саміті побачимо всіх вас і ваше лідерство в допомозі миру. Зверніть увагу: кожен із пунктів нашої формули миру дає змогу кожній сумлінній країні проявити своє лідерство й допомогти з тією чи іншою конкретною метою. Фактично це як меню для проявів лідерства. І це можливості справді для всіх країн зробити внесок у безпеку України, всієї Європи, світу. Це можливості й для тих, хто активніший у міжнародних відносинах, і для тих, хто поки що робить менше для захисту миру. І п’яте – на наступні півроку. Ціннісне завдання. Я хочу ще раз подякувати всім вам за підтримку України у здобутті кандидатства. Зараз настає час зробити ще один крок. Попри війну ми не зупиняємо інституційну трансформацію нашої держави. На одному лише цьому тижні Верховною Радою України схвалено три євроінтеграційні закони: закон про національні спільноти, закон про модернізацію принципів роботи Конституційного Суду України, про сферу медіа. І це лише одна ілюстрація багатьох речей, які ми зробили для того, щоб підготувати наступний етап зближення України та ЄС. А саме – оцінку виконання рекомендацій Єврокомісії, якої ми очікуємо від вас найближчим часом. І дуже вас просимо це зробити, й прискорити цей процес, щоб далі вже перейти до старту переговорів щодо членства України в ЄС. Я вірю, що все акцентоване мною сьогодні буде реалізоване. Бо для України й для Європи, коли ми разом, немає нічого неможливого. Будь-який терор ми переможемо, будь-які наші спільні завдання ми реалізуємо. Я дякую вам за увагу! І дякую за підтримку! Окремо хочу подякувати за ваші санкційні кроки за минулі півроку, за пакет фінансової підтримки нашої країни в наступному році обсягом 18 мільярдів євро, який саме зараз на лідерському рівні може бути остаточно затверджений. Це життєво важливо. І, Шарлю, друже, я тебе дуже прошу, щоб наша боротьба за мир для України й для всієї Європи не залежала від непорозумінь і суперечок між деякими державами –членами ЄС. Пакети макрофінансової підтримки для України – це також зброя в захисті свободи. Як і дев’ятий пакет санкцій ЄС проти Росії. Це наш захист. Зрозумійте! Я сподіваюся, що вже в січні ми зможемо подякувати вам за перший транш із цього пакету макрофіну. Іще раз дякую за увагу! Хай живе Європа! Слава Україні!</p>
  <div class="source"><a href="https://www.president.gov.ua/news/makrofinansova-pidtrimka-ukrayini-ta-posilennya-sankcij-yes-79889">https://www.president.gov.ua/news/makrofinansova-pidtrimka-ukrayini-ta-posilennya-sankcij-yes-79889</a></div>
</article>


<article>
  <h2>Окупанти не можуть здолати нашу армію, а тому знищують кожне місто й село; єдиний шлях це припинити – витісняти їх із нашої землі – звернення Президента України</h2>
  <div class="badges"><span class="chip">UK</span> <span class="chip">2022-12-15</span></div>
  <p>Бажаю здоров’я, шановні українці! Коротко про сьогоднішній день. Перше. Є підтвердження макрофіну від Європейського Союзу для України на наступний рік. Обсяг – 18 мільярдів євро. Це хороший результат. Друге. Говорив з Премʼєр-міністром Канади Трюдо. Хороша розмова – готуємо посилення нашої оборонної співпраці. Дякую Премʼєр-міністру Джастіну Трюдо та всім канадцям за принципове лідерство в санкційній політиці. Кожен санкційний крок проти Росії за війну, який уже був зроблений вільним світом, реально допомагає нам наближати мир. Третє. Готуємо важливі міжнародні заходи на наступний тиждень. Те, що може дати Україні більше оборонної підтримки цієї зими, більше військових можливостей. Під час чергового російського обстрілу Херсона сьогодні снаряд поцілив у пункт допомоги Червоного Хреста. Загинула жінка – парамедик, волонтерка. Мої співчуття рідним... Лише від початку цієї доби Росія вже понад 16 разів обстріляла Херсон! Лише за один день! І так – щодня. Сьогодні знову обстрілювалися громади Харківської області... Сьогодні на Донбасі, як і в усі попередні тижні, тривають жорстокі російські атаки. Окупанти кидають у наступ усіх і все, що тільки мають. Вони не можуть здолати нашу армію, а тому фізично знищують кожне місто й село, щоб не було жодних будівель, жодних навіть стін, які можна використовувати для будь-якої оборони... Єдиний шлях, як це припинити, – це витісняти крок за кроком російських терористів з нашої української землі. Це продовжувати тиск на Росію. Це шукати нові й нові способи притягнути кожного російського терориста, кожного російського олігарха, який допомагає державі-терористу і всім російським посадовцям і пропагандистам, – притягнути до відповідальності за все те, що вони роблять. Роблять проти України, проти свободи як такої. Я дякую кожному й кожній, хто воює й працює для України! Дякую всім, хто тримає фронт на Донбасі, на півдні, хто тримає кордон, хто захищає наше небо, захищає наших людей. Вічна памʼять усім, хто віддав життя за свободу! Слава Україні!</p>
  <div class="source"><a href="https://www.president.gov.ua/news/okupanti-ne-mozhut-zdolati-nashu-armiyu-tomu-znishuyut-kozhn-79905">https://www.president.gov.ua/news/okupanti-ne-mozhut-zdolati-nashu-armiyu-tomu-znishuyut-kozhn-79905</a></div>
</article>


<article>
  <h2>Росії ще вистачить ракет для кількох масованих ударів, а нам вистачить цілеспрямованості й віри в себе, щоб повертати своє – звернення Президента України</h2>
  <div class="badges"><span class="chip">UK</span> <span class="chip">2022-12-16</span></div>
  <p>Бажаю здоровʼя, шановні українці! Передусім дякую нашим бійцям Повітряних сил, нашим зенітникам, розвідникам і всім іншим, хто захищає і хто допомагає захищати українське небо. Сьогоднішній результат – 60 ракет збито. Відзначилися всі повітряні командування – «Центр», «Південь», «Схід» та «Захід». А особливо результативними були бійці 96-ї зенітної ракетної бригади, які прикривають Київську область. Понад 40 ракет терористів були знищені саме в небі центральних районів країни та поблизу Києва. Я дякую вам, воїни! Але, на жаль, є влучання. Терористам потрібна така масовість ракетних нальотів, щоб хоча б частина їхніх «іздєлій» досягала призначених цілей. Всі їхні мішені сьогодні – цивільні, і це переважно енергетика та об’єкти теплопостачання. Певно, внаслідок цієї війни сенс слова «терор» для більшості людей світу буде асоціюватися передусім з ось такими божевільними діями Росії. У Кривому весь день тривав розбір завалів житлового будинку, у який влучила одна з російських ракет. У переліку загиблих на цей час – троє. Мої співчуття всім рідним... Іще понад десять людей поранені, зокрема діти. Усім надається допомога. Аварійні відключення електрики були застосовані сьогодні по всій країні – у більшості міст і регіонів. У Києві та 14 областях також як наслідок відключень енергії зупинилося водопостачання. Наші енергетики та ремонтні бригади ще під час повітряної тривоги почали працювати й роблять усе можливе, щоб відновити генерацію та постачання. На це потрібен час. Але це буде. Прошу всіх наших людей зараз проявити терпіння і дякую кожному й кожній, чия робота – це в будь-який час і за будь-яких обставин повертати нормальність життя. Прошу й представників обласної та місцевої влади бути активнішими у створенні додаткового запасу енергоміцності. Будь ласка, активніше співпрацюйте з бізнесом, щоб більше компаній долучалися до мапи Пунктів Незламності. І прошу кожного зараз – звичайно, за можливості – подбати про тих, кому найскладніше... Про літніх людей, родини з дітьми, переселенців із районів бойових дій чи з окупованої території. Якщо можете допомогти, будь ласка, допомагайте. Хоч би на що розраховували ракетопоклонники з Москви, це все одно не змінить розстановки сил у цій війні. Їм ще вистачить ракет для кількох таких масованих ударів. Нам вистачить цілеспрямованості й віри в себе, щоб і після цих ударів повертати своє. І ще одне. Євросоюз затвердив дев’ятий пакет санкцій проти Росії за війну. Дев’ятий, але очевидно не останній. Бо очевидно, що тиск потрібно посилювати. Я дякую всім тим лідерам і країнам, які боролися за міцніший пакет. Але будемо працювати із Єврокомісією, з лідерами країн ЄС, із громадськістю Європи, щоб і наявна санкційна політика працювала на закінчення війни й не давала Росії неправильних сигналів – сигналів, що нібито хтось готовий послаблювати тиск. Я дякую всім, хто зберігає принциповість! Слава всім, хто працює заради нашої перемоги! Слава всім нашим воїнам, які героїчно відбивають усі намагання російських найманців закріпитися в Бахмуті! 17-та окрема танкова бригада, 46-та окрема аеромобільна бригада – слава вам, хлопці! Слава всім, хто воює за Україну! Повітряні сили – іще раз дякую! І останнє. Буду повторювати постійно. Шановні наші партнери, знайдіть можливість надати нам надійний щит ППО. Це порятунок життів людей. Слава Україні!</p>
  <div class="source"><a href="https://www.president.gov.ua/news/rosiyi-she-vistachit-raket-dlya-kilkoh-masovanih-udariv-nam-79917">https://www.president.gov.ua/news/rosiyi-she-vistachit-raket-dlya-kilkoh-masovanih-udariv-nam-79917</a></div>
</article>


<article>
  <h2>Надійний щит ППО зробить неможливим російський ракетний терор, і це означатиме безпеку для мільйонів людей – звернення Президента України</h2>
  <div class="badges"><span class="chip">UK</span> <span class="chip">2022-12-17</span></div>
  <p>Бажаю здоров’я, шановні українці! Головне сьогодні – енергетика. За день вдалося повернути електрику майже 6 мільйонам українців. Ремонтні роботи тривають зараз, вони тривають без перерви після вчорашнього удару терористів. Звичайно, іще багато роботи, щоб стабілізувати систему. Є проблеми з постачанням тепла, є великі проблеми з постачанням води. Найбільш складна ситуація – це Київ та область, Вінниця та область, Львів та область. Але і в багатьох інших регіонах є, на жаль, масштабні відключення: це і Дніпро та область, Волинь, Житомирщина, Закарпаття, Франківщина, Одеса та область, Полтавська область, Тернопільщина, Чернігівщина та інші міста й області. Росія не шкодує ресурсів на війну проти нашого народу – саме проти людей, проти усіх українців від Луцька до Харкова, від Сум до Одещини. І я вдячний кожному лідеру, я вдячний кожному народу – нашим партнерам, які розуміють, що такі масштабні «інвестиції» Росії в терор – уже, уявіть собі, понад 4 тисячі ракет! – треба перекривати ще більшою допомогою людям, проти яких цей терор спрямований. Цього тижня ми отримали важливі рішення від ЄС, від країн-партнерів у Європі, від Сполучених Штатів Америки, які допоможуть зберігати стабільність зараз і в наступному році. Це стосується й оборонної підтримки, і енергетичної, і макрофіну для України. Але є ще над чим працювати. Ще є життєво необхідні рішення, які очікують на остаточне схвалення та виконання. Зокрема, я буду постійно нагадувати… Шановні партнери! Знайдіть можливість дати Україні надійний захист неба, надійний щит ППО. Ви це можете. Ви можете дати захист нашим людям – стовідсотковий захист від цих терористичних російських ударів. Коли це буде, основна форма російського терору – ракетний терор – стане просто неможливим. А це означатиме безпеку для українців, безпеку для мільйонів людей і стратегічну перебудову всієї воєнної ситуації. Що менше буде можливостей у Росії для терору, то більше буде в нас можливостей повернути й гарантувати мир. Вже готуємося до міжнародних заходів, які заплановані на найближчий час, – як до політичних, так і до більш глобальних, які охоплюють не лише традиційні політичні аудиторії, а й усіх людей світу, які цінують мир і готові підтримати наш захист від російського терору. Все побачите. Також у понеділок відбудеться зустріч лідерів країн Північної Європи: це Велика Британія, Фінляндія, Латвія, Литва, Естонія, Ісландія, Нідерланди, Швеція, Норвегія. Це наші надзвичайно важливі друзі, важливі партнери та ефективні помічники нашому захисту. Тож готуємо кілька нових пропозицій від України, як посилити нас усіх, усі країни Європи. Я дякую кожному й кожній, хто допомагає Україні! Дякую всім нашим енергетикам, усім, хто працює для постачання тепла й води, усім, хто ремонтує пошкоджені обстрілами комунікації та щоразу відновлює, і відновлює, і відновлює нормальне життя, хоч би як терористи намагались залишити нас у холоді й у темряві. Терористи все одно програють. Слава всім, хто стримує пекло в Бахмуті та на інших напрямках на Донеччині! Слава всім, хто тримає наш фронт! Слава Україні!</p>
  <div class="source"><a href="https://www.president.gov.ua/news/nadijnij-shit-ppo-zrobit-nemozhlivim-rosijskij-raketnij-tero-79941">https://www.president.gov.ua/news/nadijnij-shit-ppo-zrobit-nemozhlivim-rosijskij-raketnij-tero-79941</a></div>
</article>


<article>
  <h2>Ми готуємо цієї зими спеціальний саміт заради миру й запрошуємо партнерів проявляти своє лідерство – звернення Президента України</h2>
  <div class="badges"><span class="chip">UK</span> <span class="chip">2022-12-18</span></div>
  <p>Бажаю здоровʼя, шановні українці! Провів сьогодні Ставку. Дуже детально розглянули ситуацію на Донеччині та Луганщині. Бахмутський напрямок – ключове. Місто тримаємо, хоч окупанти роблять усе, щоб там не залишилося жодної цілої стіни. Запорізька область, Херсонська, південь загалом – поступово зменшуємо потенціал окупантів. Мінус склади, мінус логістика російської армії. ППО – постійний пріоритет Ставки, і я ще раз підкреслюю це... Шановні партнери! Допомігши нам повністю захистити наше небо, надавши нам швидше сучасні системи ППО в достатній кількості, ви можете позбавити державу-терориста головного інструменту терору. Це буде один із найпотужніших кроків, що наблизять закінчення агресії. Росії доведеться йти шляхом до припинення агресії, коли вона більше не зможе йти шляхом ракетних ударів. Також на Ставці детально обговорили кордон. Захист кордону як із Росією, так і з Білоруссю – це теж постійний пріоритет. Готуємося до всіх можливих оборонних сценаріїв. Хто б і до чого не схиляв Мінськ, це їм так само не допоможе, як і всі інші хворі ідеї в цій війні проти України та українців. Є нові результати в поверненні світла й тепла нашим людям. Іще 3 мільйонам українців повернуто постачання енергії. Плюс учора 6 мільйонів. Тобто після удару терористів у п’ятницю вже є результат для 9 мільйонів наших людей. У більшості міст нормалізується й робота транспорту. Я дякую всім, хто за будь-якої погоди й цілодобово здійснює ці ремонтні роботи! Я дякую кожному з наших партнерів, хто допомагає нам з обладнанням! Я дякую й українському бізнесу – всім, хто перетворює свої магазини, кафе, підприємства на нові Пункти Незламності. Сьогодні в Катарі відбувся фінал чемпіонату світу з футболу – емоційний фінал. Саме в цьому і є сенс футболу: кожен має шанс на перемогу, кожен може показати, що він найсильніший. Але змагання – на полі для гри, а не на полі битви. І найгірше, що може трапитися, – це червона картка, а не червона кнопка. Коли людей об’єднує футбол, людей об’єднує мир. Саме тому для сьогоднішнього дня я підготував спеціальне звернення від України до всього світу. До всіх, хто цінує мир і життя. Хоч ФІФА й заблокувала це звернення для показу на стадіоні перед фінальною грою в Катарі, але світ усе одно почув наш заклик. Наші футболісти поширили відео... Ярмоленко і вся збірна України, Шевченко, Шовковський, Модрич, Срна, Гвардіола, Рац і багато-багато інших прекрасних гравців. Я дякую всім! Держави-партнери підтримали. Тисячі світових ЗМІ поширили. Ми готуємо вже цієї зими спеціальний саміт. Саміт заради миру. Для нашої країни й для будь-якого іншого народу, який може зазнати такої ж агресії, такого ж терору, як Росія принесла на нашу землю. Українська формула миру – це десять чітких пунктів, які здатні створити нову архітектуру безпеки – глобально важливу. Те, що поверне свободу всій нашій, українській землі, усім нашим людям. І те, що буде слугувати гарантіями свободи й безпеки іншим народам. Причому не якщо, а коли спрацює для українців. І тому ми запрошуємо партнерів проявляти своє лідерство в гарантуванні миру так само, як зараз проявляється лідерство різних країн і різних державних діячів у захисті свободи. Ми боремося разом за Україну, за цінності, що об’єднують Європу й демократичний світ, за глобальну цінність життя. За все те, що Росія намагається зруйнувати. Це непросто, це важко, але я впевнений: ми витягнемо всі разом, і агресія Росії зазнає краху. І так, щоб усі інші потенційні агресори світу не наважувалися повторити те, що робить рашизм. Слава кожному нашому воїну! Дякую всім, хто працює заради перемоги і хто допомагає! Все пройдемо, все здолаємо. І ще одне. Я вітаю єврейську громаду України та всіх євреїв світу з Ханукою. Ті, кого було менше, перемогли тих, кого було більше. Світло перемогло темряву. Так буде й цього разу. Хаг Ханука самеах! Слава Україні!</p>
  <div class="source"><a href="https://www.president.gov.ua/news/mi-gotuyemo-ciyeyi-zimi-specialnij-samit-zaradi-miru-j-zapro-79949">https://www.president.gov.ua/news/mi-gotuyemo-ciyeyi-zimi-specialnij-samit-zaradi-miru-j-zapro-79949</a></div>
</article>


<article>
  <h2>Російська агресія може й повинна зазнати краху; наше завдання – прискорити це – звернення Президента України до лідерів Об’єднаних експедиційних сил Сполученого Королівства (JEF)</h2>
  <div class="badges"><span class="chip">UK</span> <span class="chip">2022-12-19</span></div>
  <p>Дуже дякую, Ріші, пане Прем’єр-міністре Сунак! Пане Прем’єр-міністре Каріньш, усі присутні! Я вдячний, по-перше, за ці слова підтримки – вони дуже важливі – і за ті пріоритети, про які ви сказали. Дорогі друзі, шановні лідери! Передусім я хочу подякувати вам усім за підтримку України та нашої боротьби за свободу. Коли я брав участь у такому нашому з вами форматі минулого разу (а це було на 12-й день повномасштабного вторгнення), я закликав вас: допомагайте Україні й через це – допомагайте собі. Саме так ми з вами й діємо протягом усіх цих місяців. І я дякую вам усім за це, за вашу велику підтримку! Саме тому ми й бачимо найважливіше – те, що російська агресія може й повинна зазнати краху. І наше завдання зараз – прискорити це. Тепер, на цьому саміті, я закликаю вас зробити все заради прискорення поразки окупантів. Я буду сьогодні дуже конкретним, абсолютно практичним. Можливо, ви очікуєте більш політичного виступу. Але зараз інший час. Час для конкретних речей. Цієї ночі Україна знову була атакована іранськими дронами. 34 «Шахеди». Я говорю і кількість, і назву, і цілком конкретно. Це «Шахеди» з нової партії, яку отримала Росія від Ірану. 250 штук – стільки всього «Шахедів» зараз отримано державою-терористом. Російські ракети та іранські дрони застосовуються постійно для ударів передусім по нашій енергетиці – і ви знаєте всі деталі про це. Лише один нещодавній масований удар по Україні зачепив понад 20 мільйонів наших людей. Унаслідок цього міста-мільйонники та більшість українських регіонів залишилися абсолютно без електрики. Загалом на вечір 16 грудня були відключені від енергопостачання 22 мільйони 408 тисяч українців. Більш як десяти мільйонам людей було перервано постачання води й тепла. Уявіть, який масштаб у цього терору. І уявіть, що його можна зупинити. Шановні лідери! Саме зараз і багато в чому саме від вас залежить, коли і як закінчиться ця війна. І все дуже конкретно. Що успішніші наші сили оборони, то швидше російська агресія зазнає краху. Зима зараз – це справді вирішальний час. Час, коли можна ухвалити рішення, результати яких вже навесні дадуть змогу окреслити відновлення нашої територіальної цілісності й гарантування того, що російський реваншизм ніколи більше не подолає кордон України, а отже – Європи. І я до всіх хочу звернутися. Пане Премʼєр-міністре Британії! Ріші! Коли ми зможемо повністю захистити українське небо, це означатиме демонтаж останньої великої російської можливості тероризувати Україну. А отже, це буде й демонтаж останньої великої російської надії на те, що нібито їм вдасться підкорити нашу державу й людей. І я прошу вас збільшити можливість постачання систем ППО нашій державі й допомогти пришвидшити відповідні рішення партнерів. Стовідсотковий повітряний щит для України – це буде один із найбільш успішних кроків проти російської агресії. І цей крок потрібен саме зараз. Пане Премʼєр-міністре Норвегії! Пане Стере! Я прошу вас продовжити вашу політику оборонної підтримки України і в наступному році – як мінімум, на тому ж рівні, що й цьогоріч. І ми вже бачимо відчутні результати. «Насамси», які вже надані нам, суттєво посилили наш захист. Я дякую вам за це! Я прошу вас збільшити постачання таких комплексів і ракет до них. Пані міністр оборони Нідерландів! Пані Оллонгрен! Щоб наші оборонні операції були успішнішими, ми потребуємо сучасної бронетехніки, передусім танків. Немає жодного пояснення тому, що Україна досі не отримала рішення про надання сучасних та ефективних танків, зокрема «Леопардів». Це життєво необхідно! Я прошу вас разом із партнерами вийти на це рішення, допомогти нам. Перший, хто відкриє цю оборонну можливість для України – з постачанням танків, – відкриє її для всіх інших наших партнерів. Потрібен перший крок, щоб інші також зробили свої кроки. Я прошу продовжити нашу співпрацю щодо танків радянського зразка, необхідних снарядів, а також комплексів «Гарпун» та інших артилерійських систем. Пане Премʼєр-міністре Швеції! Пане Крістерссон! Ми вже обговорювали з вами можливості посилення нашої артилерії. Це те, що вирішує, як розвиваються події на полі бою. Саме артилерія. Ви знаєте, наскільки великий запас артилерійських систем і снарядів до них є в Росії. І треба збити цю артилерійську пихатість держави-терориста. Треба збільшити наші можливості на полі бою, щоб до російського керівництва скоріше дійшло розуміння, що в цієї агресії немає шансів. Ви маєте хороші системи Archer. Я дуже прошу вас ухвалити рішення щодо них. І також ви можете посилити спроможності в захисті неба, і, якщо можете, – це зенітно-ракетні комплекси RBS-98, і це літаки Gripen. Маємо вийти на такий історично вагомий для нас результат. Пане Президенте Литви! Друже Гітанасе! Я дякую тобі за те, що Литва стала однією з перших країн, хто почав нам допомагати. Ще до старту повномасштабного вторгнення, коли ми вже готувалися до захисту, ти нам допомагав. Я дякую тобі за це! І прошу в наступному році продовжувати нашу з вами співпрацю. Потребуємо і «Насамсів», як ти знаєш, і «Стінгерів», які можемо отримати, якщо буде твоє рішення. Шановний пане Премʼєр-міністре Латвії! Пане Каріньш! Я дякую вам за незмінну й принципову підтримку протягом усього часу російської війни. І давайте ще активніше скорочувати час цієї агресії! Ви можете допомогти нам з артилерійськими системами – будь ласка, ухваліть такі рішення. Шановна пані Премʼєр-міністр Естонії! Пані Каллас! Ви також маєте цю можливість – артилерійські снаряди (155 міліметрів), запасні частини для гаубиць. Давайте активізуємо нашу співпрацю. Шановний пане віце-премʼєр – міністр оборони Данії! Пане Еллеман-Єнсен! Ви знаєте нашу потребу в системах «Цезар», які прекрасно зарекомендували себе на полі бою, і саме такі системи ви очікуєте від Франції. Але вони життєво необхідні саме зараз нам, саме в Україні. Ми потребуємо вашого рішення про «Цезарів». І я прошу вас наступного року продовжити нашу співпрацю, яка вже досягнута в оборонній сфері, зокрема в протикорабельному захисті. Шановний пане Президенте Фінляндії! Пане Нііністьо! Я дякую вам за надану нам бронетехніку – БТР, які ви надавали, дуже допомагають нам. У вас є 122-й і 152-й калібри – вони вкрай потрібні. Засоби радіоелектронної боротьби, протидії безпілотникам, комплекси MLRS. Я прошу вас: зберігайте саме той рівень взаємодії, якого вже досягнуто між нами. Що швидше ми відновимо наш кордон, то міцнішою буде й ваша безпека. Я впевнений у цьому. Шановна пані Премʼєр-міністр! Пані Якобсдоттір! Я дякую вам за ваші ініціативи щодо розмінування й за гуманітарне лідерство. Я прошу вас наступного року розширювати цю нашу співпрацю, створювати ще більше можливостей для захисту наших людей від російського мінного терору. Дорогі друзі! Сьогодні, в день Святого Миколая за східним обрядом, російські терористи «подарували» українським дітям нові удари. Я ж прошу вас підтримати нашу країну саме зараз чітким рішенням – надати все те, що може не тільки зберігати наявну динаміку на полі бою в Україні, а й прискорити рух наших сил оборони до перемоги. Бо наша перемога – це буде й перемога кожного з вас, і це перемога Європи, ваших народів, перемога, якої очікує, впевнений, увесь світ. Так уже сталося, що українські діти у своїх листах до святого Миколая просять ППО, просять зброї, просять перемоги – перемоги для них, перемоги для всіх українців. Вони все розуміють, наші діти. Давайте діяти! Я дякую вам за увагу! Я дякую вам усім за підтримку! Слава Україні!</p>
  <div class="source"><a href="https://www.president.gov.ua/news/rosijska-agresiya-mozhe-j-povinna-zaznati-krahu-nashe-zavdan-79957">https://www.president.gov.ua/news/rosijska-agresiya-mozhe-j-povinna-zaznati-krahu-nashe-zavdan-79957</a></div>
</article>


<article>
  <h2>Ключове завдання для всіх нас зараз – щоб світова підтримка України наступного року збільшилася – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-19</span></div>
  <p>Бажаю здоров&#x27;я, шановні українці! Сьогоднішній ранок у кількох регіонах і містах нашої держави був, на жаль, зіпсований характерним звуком іранських «Шахедів». Але більшість із них, на щастя, не долетіла до призначених цілей, і це зробило сьогоднішній наш ранок трохи кращим. 30 «Шахедів» збито – непоганий результат. Я дякую за цей результат і за захист українського неба всім нашим зенітникам, льотчикам, мобільним вогневим групам. А особливо – 96-й київській та 208-й херсонській зенітним ракетним бригадам, які показали за цю добу найбільшу влучність. Ці «Шахеди», які були використані Росією, – з нової партії дронів. Ось такий терористичний інтернаціонал двох режимів – допомагають воювати проти людей. Що ж, відповідатимуть за це спільно. Цей тиждень у нас буде доволі активним з погляду міжнародних подій, переговорів. Провів сьогодні кілька нарад щодо цих планів. Ми будемо боротися, щоб посилити санкції за всі прояви терору проти українців і щоб отримати додаткову підтримку для нашої держави, для наших сил оборони. Звернувся сьогодні до лідерів десяти держав Північної Європи, об&#x27;єднаних у The Joint Expeditionary Force. Це такий формат співпраці, ініційований Великою Британією. До нього входять країни Балтії, Фінляндія, країни Скандинавії, Нідерланди, Ісландія і, власне, Сполучене Королівство. І моє звернення було сьогодні дуже конкретним. Зброя, снаряди, нові оборонні можливості... Все те, що дасть нам змогу прискорити закінчення цієї війни. Дякую учасникам саміту за те, що ми сьогодні були почуті – очікуємо на нові рішення щодо постачання нової зброї. Ключове завдання всіх нас зараз – і моє завдання, і кожного нашого дипломата й посадовця, – щоб світова підтримка України наступного року не лише зберігалася на такому ж рівні, як цьогоріч, а щоб збільшилася. Саме за тими показниками, які необхідні для посилення наших оборонних операцій. Це артилерія – треба більше гармат, снарядів, це сучасні танки, які поки ще не постачаються Україні, це більш далекобійні системи залпового вогню, сучасна й справді ефективна ППО... Будь ласка, якщо ваша думка звучить у засобах масової інформації, якщо ви підтримуєте державу в експертному полі, ви теж можете допомогти отримати все, чого потребують наші сили оборони. Головне – говорити від України єдиним голосом і захищати наш спільний інтерес: усе для перемоги України, усе для допомоги нашому захисту. Бахмут залишається найгарячішою точкою на всій лінії фронту – понад 1300 кілометрів активних бойових дій. Ще з травня окупанти намагаються зламати наш Бахмут, але час іде, і Бахмут ламає вже не тільки російську армію, а й російських найманців, які прийшли на заміну втрачених армій окупантів. Лише вдумайтеся в це: Росія вже втратила в Україні майже 99 тисяч своїх солдатів. Днями буде 100 тисяч втрат окупантів. Заради чого? Відповіді на це запитання ні в кого в Москві немає. І не буде. Вони ведуть війну і витрачають життя людей – інших людей, не своїх близьких, не свої власні життя, а інших, і лише тому, що якась там купка в Кремлі не вміє визнавати помилок і страшенно боїться реальності. Але реальність говорить сама за себе. Я дякую всім нашим бійцям, які героїчно тримають Бахмутський напрямок, Соледар, Авдіївку, Мар&#x27;їнку, Кремінський напрямок та весь Донбас – регіон, який до приходу Росії був одним із найсильніших в Україні і який Росія руйнує просто до випаленої землі... Навіть така жорстокість ворогу нічого не дасть. Сьогодні більше, ніж учора, споживачів відключено від електрики. Через влучання кількох дронів уранці. Але ремонтники, як і завжди, працюють дуже активно, цілодобово. Намагаються якнайшвидше відновити подачу енергії принаймні на тому рівні, який може забезпечити генерація. Це буде зроблено. І ще одне – особливо важливе. Сьогодні день Святого Миколая – традиційний день, коли ми всі бажаємо миру й тепла, надійного захисту й перемоги. Вірю, що Миколай дослухається. Сьогодні – якраз на Миколая – стартував проект «Укрзалізниці» та ЮНІСЕФ – спільний проект, який може принести свято українським дітям. Тим, хто живе поруч із лінією фронту та в деокупованих районах. Спеціальні святкові потяги за трьома напрямками. Сьогодні – Донеччина. 21 грудня вирушає такий святковий потяг у Харківську область. 23-го – у Миколаївську, Херсонську області. Везуть святкові вистави і більше 30-ти тисяч подарунків. Дякую всім в «Укрзалізниці», у ЮНІСЕФ, в уряді, хто організував цей проект. Хочу й окремо подякувати ЮНІСЕФ за більш ніж 100 мільйонів доларів підтримки для українських родин. Більш як 120 тисяч родин, зокрема ті, хто виховує чотирьох і більше дітей, дітей з інвалідністю, можуть отримати грошову допомогу. Загалом програма торкнеться більш ніж 600 тисяч українців. Дякую за таку підтримку! Дякую всім тим, хто допомагає в цей страшний час нашим людям! Дякую всім, хто захищає українців! І хочу звернутися зараз до всіх наших друзів і просто сумлінних людей у Грузії. Певно, всі могли бачити, у якому стані зараз Михайло Саакашвілі, у якому стані його здоров&#x27;я. Тому я звертаюся до народу Грузії, до влади Грузії – треба проявити милосердя, особливо у передріздвяний час. Те, що зараз відбувається з Михайлом, це знущання. Це не личить Грузії. Це треба припинити. Будь ласка, ухваліть рішення, яке може врятувати його життя. Переведіть Михайла Саакашвілі до однієї з клінік України, іншої європейської країни, Америки. Саме час зробити цей добрий крок. Слава Україні!</p>
  <div class="source"><a href="https://www.president.gov.ua/news/klyuchove-zavdannya-dlya-vsih-nas-zaraz-shob-svitova-pidtrim-79969">https://www.president.gov.ua/news/klyuchove-zavdannya-dlya-vsih-nas-zaraz-shob-svitova-pidtrim-79969</a></div>
</article>


<article>
  <h2>Підтримуйте наш нескорений Бахмут і його захисників – звернення Президента України</h2>
  <div class="badges"><span class="chip">UK</span> <span class="chip">2022-12-20</span></div>
  <p>Бажаю здоровʼя, шановні українці! Повернувся з Донеччини, з нашої Бахмутської фортеці. Був там сьогодні, щоб підтримати наших бійців, вручити державні нагороди, подякувати їм. Усім нашим героям – тим, хто обороняє там не лише Бахмут, і не лише наш Донбас, але й усю Україну. Маємо це розуміти – абсолютно всі. Знаєте, на шляху до передової я проїхав сьогодні і Словʼянськ, Краматорськ, Дружківку, Костянтинівку... Міста, села з ними поруч, які зараз буквально виборюють життя. Життя для всіх нас – для всіх українців і для всього українського, ба більше – для всього й усіх, хто береже в собі людяність. Подивіться, який у Росії наступ, що вона лишає там, куди заносить свій прапор. Випалену землю, знищене життя... Біль, руїни й могили – це так званий «русский мир». Саме це зупиняють наші герої. Саме це вони виганяють з України, крок за кроком повертаючи життя на нашу землю, куди ступили окупанти. І щоб цей рух був, щоб був наш кордон, щоб ми повертали український прапор містам і селам на півдні і сході нашої держави, є Бахмут, є фортеця, є наші героїчні оборонці. Кожен день, який вони вистояли там, кожен удар, який вони витримали там, кожна атака, яку вони відбили, і кожна контратака, яку вони здійснили, – це життя для України. Я дякую всім нашим воїнам, які захищають #фортецюбахмут! Дякую всім мамам і татам, дружинам і дітям наших героїв, які рятують Україну саме там! І я прошу всіх наших людей: де б ви не були, будь ласка, підтримуйте українських героїв, які тримаються проти найжорсткіших атак окупантів, проти найбільш божевільних російських ударів... Підтримуйте наш Бахмут – пошматований, але нескорений – і його захисників. Ми будемо робити все можливе й неможливе, очікуване й неочікуване, щоб у наших героїв було все необхідне для перемог. Для тих результатів, яких очікують усі українці. Яких очікують усі наші міста й села на лінії фронту. Це Марʼїнка, це Вугледар, це Торецьк, це Соледар, Кліщіївка... Це наша Луганщина, це наш південь України, це наш Крим. Україна нічого свого не залишатиме ворогу. Цей тиждень надзвичайно важливий для України – для того, щоб пройти цю зиму і наступний рік. Щоб здобути необхідну підтримку і щоб український прапор нарешті запанував на всіх ділянках нашого з вами кордону – кордону України. Наші бійці дали мені сьогодні наш прапор і попросили передати його тим, чиї рішення дуже важливі для України, для всіх наших воїнів. Обовʼязково ми це зробимо. Ми обовʼязково вистоїмо. Обов&#x27;язково здобудемо для України необхідну підтримку! Слава всім вартовим Бахмутської фортеці! Слава всім, хто воює за нашу державу! Слава нашому незламному й прекрасному народу! І вічна памʼять та шана всім українцям, чиї життя забрала ця жорстока війна! Слава Україні!</p>
  <div class="source"><a href="https://www.president.gov.ua/news/pidtrimujte-nash-neskorenij-bahmut-i-jogo-zahisnikiv-zvernen-79981">https://www.president.gov.ua/news/pidtrimujte-nash-neskorenij-bahmut-i-jogo-zahisnikiv-zvernen-79981</a></div>
</article>


<article>
  <h2>Ми стоїмо, боремось і виграємо, бо ми разом – Україна, Америка й увесь вільний світ – виступ Володимира Зеленського на спільному засіданні обох палат Конгресу США</h2>
  <div class="badges"><span class="chip">UK</span> <span class="chip">2022-12-22</span></div>
  <p>Дорогі американці! В усіх штатах, містах і громадах. Усі, хто цінує свободу та справедливість. Цінує так само, як українці – в усіх наших містах, у кожній родині. Хай сьогодні мої слова поваги та вдячності будуть почуті кожним американським серцем! Пані віце-президент, я дякую вам за ваші зусилля в допомозі Україні! Пані спікер, ви сміливо відвідали Україну в час повномасштабної війни! Дякую вам! Це велика честь і привілей – бути тут! Шановні члени Конгресу – від обох партій, – які теж були в Києві! Шановні члени Конгресу та сенатори – від обох партій, – які ще побувають в Україні, я впевнений у цьому, в майбутньому! Шановні представники нашої діаспори, які присутні тут і присутні по всій країні! Шановні журналісти! Для мене честь бути в Конгресі Сполучених Штатів Америки та звертатися до вас і до всіх американців. Всупереч усім перешкодам і похмурим сценаріям Україна не впала. Україна жива та б’ється. І це дає мені вагомі підстави поділитися з вами нашою першою спільною перемогою – ми перемогли Росію в битві за думки світу. У нас немає страху. І ні в кого у світі не повинно його бути. Українці перемогли, і це дає нам сміливість, якою захоплюється світ. Американці перемогли, і тому вам вдалося обʼєднати глобальну спільноту заради захисту свободи й міжнародного права. Європейці перемогли – ось чому Європа зараз найбільш сильна й незалежна, ніж будь-коли у своїй історії... Російська тиранія втратила контроль над нами й більше ніколи не впливатиме на наші думки. Але ми маємо зробити все, щоб країни Глобального Півдня також здобули таку перемогу. Я знаю: у росіян теж може бути шанс на свободу, лише коли вони переможуть Кремль у своїх думках. Але битва досі триває. І ми повинні перемогти Кремль на полі битви. Це битва не тільки за землю, за ту чи іншу частину Європи. Це битва не тільки за життя, свободу й безпеку українців чи будь-якого іншого народу, який Росія прагне підкорити. Це битва за те, у якому світі житимуть наші діти й онуки та їхні діти й онуки. Вона визначить, чи буде це демократія – для українців і для американців, для всіх. Цю битву не можна заморозити чи відкласти. Її не можна ігнорувати, сподіваючись, що океан чи щось інше захистять самі собою. Від Сполучених Штатів і до Китаю, від Європи й до Латинської Америки, від Африки й до Австралії – світ надто взаємопов’язаний, надто взаємозалежний, щоб хтось один міг залишитися десь осторонь і водночас у безпеці, коли триває така битва. Наші дві нації є союзниками в цій битві. І наступного року – вирішальний час у ній. Час, коли українська сміливість і американська рішучість мають гарантувати майбутнє нашої з вами свободи. Свободи людей, які стоять за свої цінності. Пані та панове! Американці! Учора, перед поїздкою сюди, у Вашингтон, я був на передовій, у нашому Бахмуті. У нашій фортеці на сході України, на Донбасі, яку російські військові та найманці штурмують безперервно з травня. Атаки щодня й щоночі. Але Бахмут стоїть. Ще минулого року там жили 70 тисяч людей. Зараз там лишилися одиниці цивільних. Там немає місця, яке не було б полито кровʼю. Там не буває години, коли не звучав би страшний гуркіт артилерії. Там один окоп може по кілька разів на день переходити з рук у руки після кривавих боїв, іноді рукопашних. Але український Донбас стоїть. Російська армія використовує проти Бахмута та інших наших прекрасних міст усе, що може. Перевага окупантів в артилерії дуже відчутна. У них у рази більше снарядів, ніж є в нас. Вони використовують у рази більше ракет та авіації, ніж ми будь-коли мали. Але наші сили оборони стоять. І ми всі пишаємося ними. Російська тактика примітивна. Вони випалюють все перед собою. Вони нагнали на фронт головорізів. Вони відправляють «зеків» на війну... Вони кинули все проти нас так само, як свого часу інша тиранія кинула все проти вільного світу у битві за Виступ. Подібно до того, як відважні американські солдати чинили опір і відбивалися від гітлерівських військ попри всі труднощі під час Різдва 1944 року, відважні українські солдати роблять те саме з військами Путіна цього Різдва. Україна стоїть і ніколи не здасться! Ось це – лінія фронту: тиранія, яка не знає дефіциту жорстокості, проти життя вільних людей. Ми потребуємо вашої допомоги, щоб не просто стояти в таких боях, а щоб переломити це. Щоб перемогти на полі битви. У нас є артилерія. Так. Дякую вам. Чи її достатньо? Відверто – ні. Щоб Бахмут був не лише фортецею, яка відбиває атаки російської армії, а щоб російська армія повністю відступила, потрібно більше гармат і снарядів. У такому випадку, як і в битві під Саратогою, боротьба за Бахмут змінить перебіг і нашої війни за незалежність і свободу. Якщо ваші «Патріоти» зупинять російський терор проти наших міст, це дасть змогу українським патріотам повною мірою працювати на захист нашої свободи. Якщо Росія не дістає до наших міст артилерією, вона намагається знищити їх ракетами. Ба більше, Росія знайшла спільника в цій геноцидній політиці. Це Іран. Іранські вбивчі дрони, які йдуть до Росії сотнями, стали загрозою для нашої критичної інфраструктури. Так один терорист знаходить іншого. І це питання часу, коли вони вдарять по інших ваших союзниках, якщо ми не зупинимо їх зараз. Ми повинні зробити це! Я вважаю, що не має бути якихось табу між нами в союзництві. Україна ніколи не просила й не просить, щоб американські солдати воювали на нашій землі замість нас. Запевняю вас, що українські воїни чудово можуть самі керувати американськими танками й літаками. Фінансова допомога також критично важлива. І я хотів би подякувати вам як за фінансові пакети, які ви вже надали нам, так і за ті, щодо яких ви, можливо, ухвалите рішення. Ваші гроші – це не благодійність. Це інвестиція у глобальну безпеку та демократію, до якої ми ставимося найвідповідальніше. Росія може зупинити цю агресію, якщо захоче. Але ви можете прискорити нашу перемогу, я знаю це. І вона доведе будь-якому потенційному агресору, що вже нікому не вдасться порушити кордони іншого народу, чинити звірства й царювати над людьми проти їхньої волі. Наївно чекати кроків до миру від Росії, якій подобається бути державою-терористом. Росіяни ще отруєні Кремлем. Відновлення міжнародного правопорядку – наше спільне завдання. Нам потрібен мир. Україна вже дала відповідні пропозиції, і щойно я обговорював їх із Президентом Байденом – нашу формулу миру. Десять пунктів, які можна й треба реалізувати заради нашої спільної безпеки, гарантованої на десятиліття вперед. І саміт, який можна провести, – я радий відзначити сьогодні, що Президент Байден підтримав цю нашу ініціативу. Кожен із вас, пані та панове, може сприяти в її реалізації. Щоб лідерство Америки залишалося беззаперечним, двопалатним і двопартійним. Ви можете посилювати санкції так, щоб змусити Росію відчувати, наскільки руйнівна її агресія. У ваших же силах – допомогти нам притягти до відповідальності всіх, хто розвʼязав цю неспровоковану й незаконну війну. Зробімо це! Хай держава-терорист відповідає за терор та агресію й відшкодує всі завдані війною збитки. Хай світ бачить, що Сполучені Штати – тут! Пані та панове! Американці! За два дні ми будемо святкувати Різдво. Можливо, при свічках. Не тому, що так більш романтично. А тому, що не буде світла. Мільйони не матимуть ні опалення, ні води. Все це буде наслідком російських ракетних і безпілотних ударів по нашій енергетичній інфраструктурі. Але ми не скаржимося. Ми не дивимося, кому легше. Ваш добробут є результатом вашої національної безпеки, результатом вашої боротьби за незалежність і ваших численних перемог. Свою війну за незалежність і свободу ми, українці, також пройдемо гідно та успішно. Ми святкуватимемо Різдво. І навіть якщо не буде електрики, світло нашої віри в нас самих не згасне. Якщо будуть російські ракети, ми зробимо все, що можемо, щоб захиститись. Якщо будуть іранські дрони й нашим людям доведеться йти в бомбосховище увечері перед Різдвом, українці й там сядуть за святковий стіл і підтримають одне одного. І нам не обов’язково знати бажання кожного, оскільки ми знаємо, що всі ми, мільйони українців, прагнемо одного – перемоги. Лише перемоги. Ми вже збудували сильну Україну – із сильними людьми, сильною армією, сильними інституціями. Разом з вами! Міцні гарантії безпеки для нашої держави, для всієї Європи та світу розробляємо. Разом з вами! І так само разом з вами поставимо на місце кожного з тих, хто кинув виклик свободі. Це буде фундаментом захисту демократії у Європі та світі. Зараз, перед Різдвом, у ці особливі дні я хочу подякувати вам. Усім вам. Дякую кожній американській родині, яка цінує тепло свого дому й бажає такого ж тепла іншим людям. Дякую Президенту Байдену й обом партіям у Конгресі та Сенаті за неоціненну допомогу. Дякую вашим містам і громадянам, які цьогоріч підтримали Україну, які приймали наших людей, які вивішували наші прапори, які діяли, щоб допомогти нам. Дякую! Від кожного, хто зараз на фронті. Від кожного, хто чекає перемоги. І саме зараз доречно згадати слова великого Президента Сполучених Штатів Франкліна Делано Рузвельта: «Американський народ використає всю свою праведну потугу в ім&#x27;я досягнення цілковитої перемоги». Переможе й український народ. Абсолютно. Я знаю, що все залежить від нас. Від Збройних Сил України! Але як багато залежить від світу! Як багато у світі залежить від вас! Коли я був учора в Бахмуті, наші герої передали мені прапор. Бойовий прапор. Прапор тих, хто захищає Україну, Європу та світ ціною своїх життів. Вони попросили мене передати цей прапор вам – Конгресу Сполучених Штатів Америки, членам Палати представників і сенаторам, чиї рішення можуть урятувати мільйони людей. Нехай же ці рішення будуть ухвалені! Нехай цей прапор буде у вас, пані та панове! Цей прапор символізує те, що ми переможемо в цій війні. Ми стоїмо, ми боремось і ми виграємо. Бо ми – разом. Україна, Америка й увесь вільний світ. І останнє. Нехай Бог береже наші мужні війська та громадян! Нехай Бог назавжди благословить велику Америку! Щасливого Різдва та щасливого переможного нового року! Слава Україні!</p>
  <div class="source"><a href="https://www.president.gov.ua/news/mi-stoyimo-boremos-i-vigrayemo-bo-mi-razom-ukrayina-amerika-80017">https://www.president.gov.ua/news/mi-stoyimo-boremos-i-vigrayemo-bo-mi-razom-ukrayina-amerika-80017</a></div>
</article>


<article>
  <h2>Коли ми кажемо «патріоти» в Україні й у США, ми однаково маємо на увазі захист держави та людей – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-22</span></div>
  <p>Бажаю здоров&#x27;я, шановні українці! Сьогодні буде дуже коротке звернення і в незвичних умовах, але, як завжди, про те, чого ми досягли. Повертаємося з Вашингтона – їдемо з хорошими результатами. З тим, що дійсно допоможе. Коли ми кажемо «патріоти» в Україні й у Сполучених Штатах, ми однаково маємо на увазі захист держави та людей. Це питання вирішено для України. Є й фінансова підтримка. Є й інші домовленості – про них трохи згодом. Я дякую Президенту Байдену і за допомогу, і за його міжнародне лідерство, і за налаштованість на перемогу. Дякую Конгресу Сполучених Штатів Америки – обом палатам, обом партіям, усім тим, хто підтримує Україну, усім тим, хто бажає перемоги так само, як і всі ми. Перемога буде! Слава кожному нашому воїну! Слава кожному, хто боронить нашу державу! Веземо в Україну, на Донбас, під Бахмут та на південь рішення, яких наші сили оборони чекали. Дорогою додому зустрівся з Президентом Польщі Анджеєм Дудою. Подякував йому, усім полякам, місту – нашому рятівнику – Жешуву за все, що вони роблять для України й нашого суспільного захисту, захисту Європи. Сьогодні в особливому форматі, сам на сам обговорили з Анджеєм нашу взаємодію. Я розказав йому про почуте у Сполучених Штатах, про наше стратегічне бачення наступного року... Готуємося, зміцнюємо наші спільні сили. І ще одне. Сьогодні професійне свято людей, які дають нам нормальність, сучасність і саме той рівень добробуту, який держава-терорист хоче знищити. Сьогодні день працівників і працівниць енергетики. Я вітаю всіх вас, захисники, захисниці українського світла, і дякую вам за вашу роботу. Вам на допомогу також веземо нові домовленості! Слава Україні!</p>
  <div class="source"><a href="https://www.president.gov.ua/news/koli-mi-kazhemo-patrioti-v-ukrayini-j-u-ssha-mi-odnakovo-may-80029">https://www.president.gov.ua/news/koli-mi-kazhemo-patrioti-v-ukrayini-j-u-ssha-mi-odnakovo-may-80029</a></div>
</article>


<article>
  <h2>Щодня ви маєте відчувати, що від вашої роботи залежить життя людей і ситуація в нашій країні – виступ Президента на Конференції послів України</h2>
  <div class="badges"><span class="chip">UK</span> <span class="chip">2022-12-23</span></div>
  <p>Ми вже звикли. Це значить, що все нормально. Якщо є сирени, значить, Росія про нас не забуває і боїться нас. Усіх переможемо. Дмитре Івановичу! Шановний пане міністре! Шановні присутні! Шановні керівники й керівниці дипломатичних представництв нашої держави! 24 години на добу й 365 днів на рік усі ми маємо бути з Україною. У нас із вами немає права на вихідні, немає права на відпочинок, немає права на відпустку, немає права на восьмигодинний робочий день. Усі ті права, які гарантує Конституція України, для нас із вами зараз особисто як для представників нашої держави – вони на паузі. Бо якщо ми будемо відпочивати чи легковажити, якщо ми з вами будемо розслаблені, у нас не буде ні Конституції України, ні нашої держави. Ми з вами маємо спати менше, ніж ворог, думати більше, ніж ворог, ризикувати ефективніше, ніж ворог, та спілкуватися зі світом якісніше, постійно, на іншому рівні, ніж узагалі будь-хто інший у цьому світі. Такий настрій має визначати вашу роботу. Треба робити все можливе й неможливе, формально й неформально, особисто й спрямовуючи сили сформованих нами потужних, професійних команд для того, щоб зміцнити захист нашої держави, гарантувати безпеку нашим людям і прискорити перемогу України. Власне, це і є критерії, за якими я оцінюю й буду оцінювати ефективність кожної та кожного з вас, вашої роботи. У нас із вами немає часу, щоб, наприклад, дивитися двогодинні прес-конференції Президента Російської Федерації. У нас із вами просто немає часу на такі дрібниці. Ми й так знаємо, чим закінчиться ця війна, і тому кожна ваша година – вона дуже важлива, – має додавати Україні нових сил і прискорювати нашу перемогу. Пані та панове! Україні потрібні конкретні результати від кожного й кожної з вас. Такі результати, щоб усі, хто воює й працює заради наших людей, заради України, могли сказати, що ви поруч із ними, хоча й перебуваєте в інших країнах світу. А щоб так і було, ви маєте розуміти, як хоробро й самовіддано воюють наші люди, як багато роблять, щоб держава змогла, щоб держава вистояла, і як багато віддають, щоб зберегти наше вільне й наше незалежне життя. Хоч би де ви жили, хоч би де ви працювали за кордоном, ви все одно маєте жити в Україні та Україною. Хоч би де ви перебували у відрядженнях, ви все одно маєте бути з Україною та відчувати саме українців. Країна у стані війни. Ви маєте бути у стані війни. Щодня ви маєте відчувати, що від вашої роботи залежить життя нашої держави, залежить життя людей і ситуація на нашій землі. Учора, ви знаєте, ми повернулися в Україну зі Сполучених Штатів Америки. І це був мій перший закордонний візит після 24 лютого – до ключового союзника нашої держави, до Сполучених Штатів. Це був результативний візит. Ми маємо рішення щодо посилення нашої ППО. Конгрес працює над потужним фінансовим пакетом для України та глобальної безпеки – це 45 мільярдів доларів США. Ми маємо суттєві стратегічні домовленості зі Сполученими Штатами на найближчі місяці, які однозначно посилять можливості найголовнішого – наших сил оборони на ключових напрямках. Я закликаю вас розглядати цей візит як дуже важливий орієнтир, як задану планку. У мене немає можливості здійснювати закордонні візити – її просто немає, немає часу. Так, як це робилося раніше, в інших умовах. У мене є можливості здійснювати таку роботу в інших форматах – і ви це знаєте, ви це бачили. Мені здається, це було достатньо ефективно цьогоріч. Але якщо якийсь візит потенційно матиме таке ж значуще, важливе, стратегічне наповнення, як мій візит до Сполучених Штатів, якщо від результатів візиту будуть абсолютно безпосередньо залежати наші Збройні Сили, всі наші сили оборони, якщо той чи інший наш партнер готовий брати на себе лідерство в реалізації пунктів української формули миру, якщо можуть бути визначальні кроки для прискорення нашої перемоги, то як виняток із загальної практики воєнного часу можуть бути мої переговори і ось так – на особистому рівні. Ви маєте знати, який результат потенційно дасте на вашому напрямку. Борітеся за Україну, за стратегічні результати для України! Другий аспект: маємо постійно створювати нові можливості для нашої держави. Цьогоріч ми досягли історичних результатів. Так і є. Ми досягли для України і збільшуємо життєво важливу військову, фінансову, санкційну, гуманітарну та іншу необхідну підтримку. Попри тотальну війну Росії проти нас, проти кожної й кожного, ми зберегли стійкість нашої держави. Навколо України та захисту міжнародної безпеки створена потужна глобальна коаліція, яка об’єднує не лише традиційних партнерів, а й – що дуже важливо – держави, з якими відносини тільки будуються. Україна безпрецедентно об’єднала Європейський Союз і здобула статус кандидата на вступ до ЄС. Це велике досягнення. Ми подали заявку на вступ до НАТО. Досягнуто історично вагомих результатів у нашій співпраці з ООН та на майданчику ООН. Це стосується і українських експортних ініціатив, і тих рішень, які ухвалюються заради України, зокрема резолюцій Генеральної Асамблеї ООН. 143 держави світу – більше, ніж будь-коли раніше, – підтримали нашу територіальну цілісність і засудили російську агресію. Наша експортна зернова ініціатива дає змогу світові долати гостроту продовольчої кризи. Понад 14 мільйонів тонн агропродукції було експортовано – ви знаєте – до більш як сорока держав світу. Ми започаткували й гуманітарну ініціативу Grain from Ukraine («Зерно з України»). Обидві ініціативи ставлять нашу державу в один ряд із тими, хто реально гарантує глобальну безпеку всьому світу. І наступного року ми будемо збільшувати таку нашу, я вважаю, дуже важливу діяльність. Особлива увага – тим регіонам і континентам, де наші інтереси поки що представлені менше, ніж нам необхідно для блага України й нашого захисту від агресії Росії. Зокрема, це Африка. Ми вже перезавантажуємо відносини з десятками країн Африки. Наступного року ми маємо це посилити. Вже визначені десять держав, де будуть відкриті нові посольства України в Африці. Також ми розробили концепцію торговельного дому «Україна – Африка» з відкриттям його представництв у столицях найбільш перспективних країн Африканського континенту. На додачу до наявного представництва України в десяти країнах Африки – разом із новими посольствами й торговельними домами – ми маємо досягти представлення в тридцяти країнах Африканського континенту. Глобальне зростання й міжнародну стабільність у цьому столітті неможливо уявити без відносин із Африкою та іншими частинами Глобального Півдня: Латинська Америка, Індія, інші азійські країни, зокрема й Китай та Південно-Східна Азія, увесь регіон островів Індійського й Тихого океанів. Україна має знайти формат свого лідерства у стратегічних процесах у кожному з цих регіонів, і роль дипломатичного корпусу України при цьому буде визначальною. Потрібні паспорти відносин України з кожною країною, як це зроблено на сьогодні нами з країнами Африки. Думаю, це ще детально міністри, мої колеги, дипломатичні інституції вам доведуть. Потрібна чіткість і визначеність перетинів наших інтересів з партнерами та потенційними партнерами. Потрібно вивести на новий рівень спроможності України в зовнішній політиці надзвичайних ситуацій. Нам потрібен такий інструмент, який дасть нашій державі змогу бути суб’єктом реагування на кризові ситуації у світі. Наша присутність має бути відчутною абсолютно всім, у нашій допомозі мають бути зацікавлені всі. Для цього ми готуємо створення Українського агентства міжнародної допомоги, яке розширить географію нашого впливу та сформує додаткові лінії співпраці з партнерами. Як ми забезпечуємо стійкість нашій державі разом із партнерами, так само можемо допомогти іншим державам зберігати й розвивати стійкість. Як приклад можемо розглянути нашу співпрацю з партнерами в галузі продовольчої безпеки, у галузі діджиталізації і – що дуже важливо, де в нас є справді важливі напрацювання, – у напрямку кіберзахисту. Ми маємо досвід, який може посилити наших партнерів і дати Україні нових друзів у світі. Звичайно, все це потребує оновлення регуляцій і забезпечення роботи наших дипломатів. Із цією метою я доручаю Міністерству закордонних справ підготувати амбітний проект змін до закону України про дипломатичну службу. Має бути оновлена система роботи посольств. Щоб посольства могли працювати справді командно, має бути змінений підхід до формування команди посольства. Посол відповідає за результат, а отже, послу потрібен вплив на формування команди посольства. Це буде зроблено. Звичайно, будуть виправлені й несправедливості у фінансуванні роботи наших представництв, зокрема в Африці. Третій аспект: світ має знати про потреби України й потреби наших людей. Не лише політики, а й бізнес, дуже важливе медійне середовище, громадський сектор. Це критично необхідно для відбудови України, для відновлення й розвитку соціальних та інвестиційних можливостей нашої держави, а також для того, щоб тиск на Росію за цю ганебну війну, за терор постійно посилювався. Наші посольства й нашу державу мають чути й бачити в країнах вашої безпосередньої роботи. Зокрема, одним із ваших завдань, окрім загального завдання популяризації України, має бути організація візитів тих, хто реально може стати і є ньюзмейкером у країні вашого перебування. Погляньте на приклади того, що вдалося зробити цього року. Тільки кілька прикладів, їх було багато, але... Наприклад, саміт парламентського виміру Кримської платформи у Хорватії – те, що було зроблено спільно командами Руслана Стефанчука, уряду, Офісу, усіх наших дипломатів. Конференція на посилення нашої енергетики та інфраструктури загалом, що відбулась у Франції і де Україну представляли Прем&#x27;єр-міністр Денис Шмигаль, Юлія Свириденко, Ростислав Шурма. Були досягнуті домовленості на суму близько 2 мільярдів євро. Візит першої леді України у Вашингтон, її виступ у Конгресі, зустрічі, після яких для України відкрилася можливість потужного посилення ППО. Дуже важливий візит. Домовленості щодо зерна, якими займались команда Олександра Кубракова та команда Офісу. Надзвичайно важливо – звільнення наших військовополонених, зокрема оборонців Маріуполя й «Азовсталі», яке забезпечила команда на чолі з Андрієм Єрмаком, Кирилом Будановим, Рустемом Умєровим. Активність, яка була спрямована на здобуття статусу кандидата, історичного статусу кандидата, і відповідні візити й переговори Дмитра Кулеби, Ольги Стефанішиної, Андрія Сибіги, Ігоря Жовкви, Еміне Джапарової, Олексія Чернишова – усієї цієї команди. Нам потрібен такий рівень подій для України у наступному році. Потрібне створення подій, які могли б говорити про Україну й наші інтереси. Саме політичних подій стратегічного значення. Ви маєте на цьому зосередитись і забезпечити як мінімум одну таку подію на місяць заради України. Пані та панове! Сьогодні вам будуть представлені кілька особливих, дуже важливих напрямів роботи в наступному році. Зокрема, керівник мого Офісу представить те, що може бути зроблено для реалізації української формули миру. Я хочу підкреслити: це практична річ. Не абстракція якась, не якась там виверт, не риторичний інструмент. Це конкретне завдання, пункти, які треба реалізувати, щоб відновити територіальну цілісність нашої держави й гарантувати безпеку Україні та українцям. Є ще такі ж конкретні завдання для нас із вами на наступний рік. Зараз, якщо ви не проти, я зазначу деякі з них, які маємо реалізувати, щоб наступний рік став справді переможним роком для нас усіх. Отже. Початок переговорів про вступ України до ЄС. Підготовка до запланованого саміту НАТО й забезпечення конкретних результатів цього саміту для України, про які ми всі з вами знаємо. Кожному з вас будуть представлені наші оновлені оборонні й безпекові потреби для нашої армії. Ви маєте постійно працювати над тим, щоб їх задовольнити. Українська енергетика й загалом потреби нашої країни у відновленні після російських ударів, Fast Recovery Plan – працюйте, будь ласка, максимально тісно з урядом, Офісом, міжнародними організаціями та державами-партнерами, щоб усі ці наявні домовленості були забезпечені конкретним змістом і результатом. Санкції проти Росії. Ми маємо забезпечити наступного року нові сильні санкційні пакети. Держава-терорист повинна відчувати реальний тиск, і на це мають бути спрямовані саме ваші дії – дії нашого дипломатичного корпусу. Трибунал щодо злочину агресії та відповідальність воєнних злочинців – працюйте, щоб країни вашого перебування підтримували нас. Допомагайте знаходити й блокувати активи Російської Федерації, пов’язані не лише з державними представниками, а також і з бізнесом РФ, який підтримує війну. Всі ці кошти будуть спрямовані на відновлення України. Робіть усе, щоб країни, у яких ви працюєте, допомагали будувати відповідний компенсаційний дієвий механізм. І обовʼязково підтримуйте наших людей не просто настільки, наскільки можете, а значно більше. Їм дуже складно. Працюйте для того, щоб наші люди поверталися в державу і щоб усі їхні права та законні інтереси в країнах перебування були задоволені. Українська ідентичність, українські культурні, освітні, інформаційні та соціальні потреби мають бути задоволені. В усьому беріть за приклад нашу роботу щодо «Патріотів», «Насамсів», «Айріс-Т», «Кроталь». Нам говорили, що це неможливо. Все це неможливо. Тепер усе це є. Дипломатія – це саме такий інструмент. Все, про що на початку кажуть «ні», має стати конкретним результатом для нас усіх. Реалізація всіх названих мною сьогодні завдань – не лише конкретний план роботи на наступний рік. Маємо розуміти: це і є наша перемога, це і є елементи цієї перемоги. Реалізуємо конкретне завдання – прискорюємо перемогу для України, прискорюємо перемогу для наших людей. Найголовніше завдання для всіх нас із вами – це перемога у цій війні. Ми повинні, і ми її здобудемо! Слава всім нашим воїнам! Дякую всім, хто працює заради нашої перемоги! Дякую за всю вашу роботу для нашої держави в особливо складний час після 24 лютого! Щиро вітаю вас із вашим днем, професійним днем – Днем працівників дипломатичної служби – і бажаю вам усім у наступному році ще більше результатів, ніж було досягнуто цьогоріч. Вітаю вас усіх з Різдвом, з усіма прийдешніми святами, з Новим роком. Хай цей рік буде переможним! Слава Україні!</p>
  <div class="source"><a href="https://www.president.gov.ua/news/shodnya-vi-mayete-vidchuvati-sho-vid-vashoyi-roboti-zalezhit-80041">https://www.president.gov.ua/news/shodnya-vi-mayete-vidchuvati-sho-vid-vashoyi-roboti-zalezhit-80041</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
