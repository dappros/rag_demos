<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 4</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 4</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Лише абсолютна прозорість і контрольованість ситуації на ЗАЕС і навколо неї може гарантувати повернення до нормальної ядерної безпеки – звернення Президента України</h2>
  <div class="badges"><span class="chip">UK</span> <span class="chip">2022-08-17</span></div>
  <p>Українці! Українки! Цими днями дуже активна дипломатія в інтересах нашої держави. По-перше, сьогодні у Софії Київській відбулася церемонія вручення вірчих грамот новими послами іноземних держав, які прибули працювати в нашу столицю. Повноцінна робота посольств, присутність послів у Києві – це одне з важливих підтверджень міцності нашої держави, української здатності боротись і перемагати. Вже 55 дипломатичних представництв відновили роботу. А сьогодні вірчі грамоти вручили нові посли Бельгії, Іспанії, Киргизстану та Румунії. По-друге, в Україну вже прибув Генеральний секретар ООН Антоніу Гутерріш. Працюватимемо над необхідними для України результатами. По-третє, українські дипломати, наші атомники й МАГАТЕ – у постійному контакті, зараз вони працюють над направленням місії МАГАТЕ на Запорізьку атомну станцію. Лише абсолютна прозорість і контрольованість ситуації на ЗАЕС і навколо неї для Української держави, для міжнародної спільноти, для МАГАТЕ може гарантувати поступове повернення до нормальної ядерної безпеки. Російська армія повинна відійти з території АЕС і всіх сусідніх районів, забрати свою військову техніку зі станції. Це має відбутися без жодних умов і якнайшвидше. Україна готова забезпечити належний контроль з боку МАГАТЕ, і відповідна місія може бути направлена на Запорізьку станцію в легальний спосіб, дуже швидко й максимально ефективно. Сьогодні зробив дуже важливе звернення до університетських спільнот, журналістів і політичних кіл Чилі та загалом Латинської Америки. Це непростий напрямок зовнішньої політики – багато речей там ми робимо зараз фактично з нуля. Працюємо не лише на політичному рівні, а й налагоджуємо зв’язки безпосередньо із суспільствами країн цього регіону. Закликав чилійців та всіх людей у Латинській Америці, які цінують свободу, поширювати правду про російську війну проти нашої держави й підтримувати санкційну політику, спрямовану на те, щоб держава-терорист платила якнайвищу ціну за терор. Увечері підписав нові укази про нагородження наших воїнів. 230 військовослужбовців Збройних Сил України відзначені державними нагородами, з них 43 – посмертно. Також державними нагородами відзначені 24 співробітники Головного управління розвідки Міністерства оборони України. Усі наші воїни – наша армія, наша розвідка, прикордонники, Нацгвардія, СБУ й всі, хто залучений до захисту нашої держави й людей, роблять усе можливе, щоб бити російських терористів і щоб виштовхувати їх з української землі. Авдіївський напрямок, Бахмутський, Харківщина, деякі інші напрямки – там зараз найважчі бойові дії. Я вдячний кожному й кожній, хто витримує цей тиск, хто боронить позиції та допомагає нашим воїнам. У Запорізькій області, у деяких районах півдня країни окупанти намагаються покращити своє становище, але стратегічно це безнадійно для них. Українські воїни крок за кроком знищуватимуть потенціал окупантів, і настане день, коли ворог згине і на Запоріжжі, і на півдні, і на сході країни, і в Криму. Окупанти згинуть, як роса на сонці, і наша оборона є й буде цим сонцем. Вічна слава всім, хто захищає Україну! Вічна вдячність усім, хто зосереджено й у справжньому українському єднанні допомагає нашим людям! Слава Україні!</p>
  <div class="source"><a href="https://www.president.gov.ua/news/lishe-absolyutna-prozorist-i-kontrolovanist-situaciyi-na-zae-77101">https://www.president.gov.ua/news/lishe-absolyutna-prozorist-i-kontrolovanist-situaciyi-na-zae-77101</a></div>
</article>


<article>
  <h2>Ми з вами можемо й повинні думати тільки про те, як перемогти – звернення Президента України</h2>
  <div class="badges"><span class="chip">UK</span> <span class="chip">2022-08-18</span></div>
  <p>Бажаю здоровʼя, шановні українці! Сьогодні ми у Львові, зараз – Палац Потоцьких. Після завершення цього дня – дуже активного – звітую про події, зустрічі, переговори та рішення. Із самого ранку – ми тут. І ще раз хочу подякувати місту Львів, усім львів’янам за увагу, затишок та емоційну підтримку, яка відчувалася протягом дня. Передусім відвідав наших захисників – тих, хто лікується після поранень у шпиталі. Дуже хоробрі хлопці, сильні. Подякував лікарям, які роблять усе, щоб якнайшвидше відновити здоров’я наших воїнів. Був дуже радий побачити хлопців і дівчат, які навчаються у Національній академії Сухопутних військ імені Петра Сагайдачного. Було надзвичайно приємно почути, що дедалі більше охочих стати офіцерами української армії. Конкурс на одне місце в академії зараз такий, який раніше був тільки у цивільних вишах. І це справді дає підстави пишатися не просто патріотизмом нашої молоді, а тим, що люди вірять в Україну, у наші Збройні Сили, у нашу перемогу. Вручив нагороди найкращим воїнам. Під час спеціальної церемонії на Марсовому полі Личаківського кладовища вшанували пам’ять усіх, хто віддав життя за Україну, за незалежність нашої держави в цій жорстокій війні. Немає іншої альтернативи – ми повинні повернути все своє та гарантувати безпеку для всіх майбутніх поколінь в Україні. Провів переговори з Генеральним секретарем ООН Гутеррішем і Президентом Туреччини Ердоганом. Більшість пунктів, які обговорювались, уже є в новинах. Я хочу сказати зараз кілька головних речей. Перше. Немає жодних об’єктивних перепон, щоб місія МАГАТЕ не потрапила на Запорізьку АЕС. Сьогодні з паном Гутеррішем обговорили параметри цієї місії й те, що вона може дуже швидко та цілком безпечно потрапити на станцію в легальний спосіб через вільну територію нашої держави. І тільки так. Той, хто влаштував ядерний шантаж, точно не може бути «транспортером» будь-яких таких місій. Росія має негайно й безумовно допустити представників МАГАТЕ на станцію й так само негайно та безумовно вивести свої війська з території станції. Світ має силу, щоб це забезпечити. Якщо ж не забезпечить, то це означає, що можна просто викинути на смітник увесь корпус міжнародних документів щодо ядерної та радіаційної безпеки. Росія знищує цей міжнародний порядок. Другий надзвичайно важливий пункт переговорів – це українські полонені, яких утримує Російська Федерація. Я закликав пана Генерального секретаря застосувати всі можливості ООН, щоб забезпечити виконання Росією всіх норм міжнародного права щодо полонених. І ми обговорили направлення місії зі встановлення фактів в Оленівку. Повна правда про цей російський теракт має бути й буде встановлена. Звичайно, говорили про експортну зернову ініціативу. Результат є – і не тільки для України, а й для світу, бо відчувається, що гострота глобальної продовольчої кризи зменшується. Тому дуже потрібно більше безпеки, більший обсяг експорту, більше суден, які можуть постачати українське продовольство з наших портів. Дуже предметні переговори з багатьох тем провів сьогодні з Президентом Туреччини Ердоганом. Вдячний йому за незмінну підтримку суверенітету й територіальної цілісності нашої держави. Обговорили й оборонну співпрацю, і економічну, і енергетичну. Дякую Туреччині за готовність взяти під патронат відбудову Харкова та Харківської області. Це місія для справді потужної країни. Сьогодні зроблено перший крок – підписана домовленість щодо інфраструктури. Закликав і пана Президента, і пана Генерального секретаря озвучити максимально жорстку позицію щодо планованих Росією псевдореферендумів на окупованій території. Будь-який псевдореферендум буде ударом по обличчю міжнародної спільноти. І хочу зазначити сьогодні ще одну річ. Надзвичайно жорстка ніч була у Харкові – понад десять загиблих. Знову обстріляні Миколаїв і Запоріжжя. Російська армія витрачає колосальні ресурси, щоб захопити ще хоч кілометр на Донбасі. Російські посадовці повторюють погрози Одесі та іншим містам України. Ми бачимо, що відбувається на Запорізькій АЕС. Ми бачимо, що відбулося в Оленівці. Ми з вами можемо й повинні думати тільки про те, як перемогти. Перемогти на полі бою, на політичному фронті, в інформаційному протистоянні, в економічній площині, всюди... Віримо в себе, допомагаємо одне одному, захищаємо інтереси України та знаємо, що мир буде. Той, хто бореться і бореться розумно, здобуває перемогу. Вічна слава всім нашим воїнам! Вічна памʼять усім, чиє життя забрали окупанти. Слава Україні!</p>
  <div class="source"><a href="https://www.president.gov.ua/news/mi-z-vami-mozhemo-j-povinni-dumati-tilki-pro-te-yak-peremogt-77141">https://www.president.gov.ua/news/mi-z-vami-mozhemo-j-povinni-dumati-tilki-pro-te-yak-peremogt-77141</a></div>
</article>


<article>
  <h2>З місії на Запорізьку атомну електростанцію може початися відновлення повної безпеки на ЗАЕС і в Енергодарі – звернення Президента України</h2>
  <div class="badges"><span class="chip">UK</span> <span class="chip">2022-08-19</span></div>
  <p>Українці! Українки! Всі європейці! Вже 177 днів – такий час, коли звіт про події в Україні має значення для всього континенту. Українські дипломати, наші партнери, представники ООН і МАГАТЕ опрацьовують конкретні деталі місії, яка має бути відправлена на Запорізьку атомну станцію. З цієї місії може початися відновлення повної безпеки на ЗАЕС і в Енергодарі. І я вдячний усім, хто приєднався до цієї роботи і ініціативи. Якщо російський шантаж радіацією продовжиться, то це літо може увійти в історію різних європейських країн як одне з найбільш трагічних за весь час. Бо жодною інструкцією на жодній атомній станції світу не передбачений порядок дій на той випадок, якщо якась держава-терорист перетворює АЕС на мішень. Звичайно, варто сьогодні звернути увагу і на інший аспект російського шантажу в галузі енергетики. Знову обмежується постачання газу в Німеччину через перший «Північний потік» і знову звучать абсурдні заяви про те, що нібито можна щось компенсувати через «Північний потік – 2». Ці «потоки» потрібні Росії виключно для того, щоб постачати у Європу проблеми, а не допомагати комусь там із газом. Зараз це абсолютно очевидно. Що довше держава-терорист залишатиметься на європейському та світовому енергетичному ринку, то довше не буде на ньому стабільності. І що швидше всі у Європі підготують свої енергетичні системи для існування взагалі без будь-якого постачання енергоносіїв із Росії, то швидше зможуть спокійно переживати будь-які зими. Сьогодні відбувся дуже важливий візит в Україну представників Асоціації європейських міст Eurocities на чолі з міським головою Флоренції. Ця Асоціація об’єднує мерів понад 150 міст Європи, ще представників десятків міст-партнерів. Співпрацюватимемо з ними безпосередньо – українські міста й громади з європейськими містами й громадами. Ключове питання – це, звісно, відбудова наших міст. Сьогодні підписали відповідний меморандум. Але не тільки це буде предметом нашої важливої співпраці. Сучасний розвиток будь-якої країни – це передусім розвиток міст, створення у містах нових можливостей та інституцій, це обмін досвідом між містами та міськими інституціями. А отже, це нові робочі місця, більший соціальний капітал і вищий рівень безпеки для людей. З українського боку суб’єктом відносин з Асоціацією європейських міст буде наш Конгрес місцевих та регіональних влад. Я хочу запевнити, що кожне місто нашої держави отримає користь від цього. Ми зацікавлені в сталому розвитку по всій території України – і так буде. Без будь-яких винятків. І хочу сьогодні окремо звернутися до мешканців усіх наших міст України, які зазнають постійних жорстоких обстрілів з боку Росії. Харків, Миколаїв, усі міста Донбасу, Дніпропетровщини, Запорізької області... Усі, хто переживає цей постійний жах знищення життя та руйнації всього, що дає життю нормальність. Ми не залишимо без відповіді жоден із цих ударів. Ми встановимо особу кожного окупанта, який віддає накази і виконує ці удари по містах. І ми притягнемо до відповідальності – у той чи інший спосіб – їх усіх. Жоден убивця не сховається. І обов’язково ми відновимо все, що терористи намагаються залишити в руїнах. Слово «руїни» ніколи не буде словом про Україну, ніколи не буде словом про наші міста. Це в Росії точно не вийде. Вічна слава всім, хто наближає нашу перемогу! Вічна слава всім, хто воює за нашу прекрасну міцну Україну, за наш народ! Слава Україні!</p>
  <div class="source"><a href="https://www.president.gov.ua/news/z-misiyi-na-zaporizku-atomnu-elektrostanciyu-mozhe-pochatisy-77177">https://www.president.gov.ua/news/z-misiyi-na-zaporizku-atomnu-elektrostanciyu-mozhe-pochatisy-77177</a></div>
</article>


<article>
  <h2>Заради перемоги ще потрібно боротися, але українці вже можуть по праву відчувати гордість за себе, свою державу та своїх героїв – звернення Президента України</h2>
  <div class="badges"><span class="chip">UK</span> <span class="chip">2022-08-20</span></div>
  <p>Бажаю здоров’я, шановні українці! Активно готуємося до нового тижня, дуже важливого для всіх нас, для нашої держави. Попереду – день нашого прапора, день нашої незалежності. Попереду – вшанування ветеранів війни за свободу України. Попереду – Кримська платформа – цього року справді особлива. Цього року буквально в повітрі Криму відчувається, що окупація там тимчасова, а Україна повертається. Обов’язково відзначимо наших легенд – це є й буде українською традицією. Відзначимо тих, чиє життя стало частиною нашої національної історії, яку вже не стерти ніколи й нікому – жодному ворогу. На наступний тиждень, як завжди, заплановані важливі переговори та візити справжніх друзів України… Попереду знаковий рубіж – півроку цього повномасштабного вторгнення. Війни, яка змінила все і для України, і для Європи, і для світу. Звичайно, ще буде час сказати про це. І сказати детально. Але давайте все ж сьогодні замислимося, поглянемо, оцінимо, який шлях ми пройшли. Скільки всього вдалося змінити – того, про що майже всі у світі думали, що нібито неможливо змінити. Скільки всього вдалося вибороти, вирвати у російської армії, про яку десятиліттями думали, що вона нібито нездоланна. Я пригадую перші дні повномасштабного вторгнення, пригадую, що мені тоді говорили й радили різні «порадники»… Знаю, що багатьом із них тепер соромно за слова, які тоді звучали. За час від 24 лютого, за ці вже 178 днів, українці довели, що це наш народ нездоланний, це наші захисники й захисниці нездоланні. І я дякую всім, хто проявив свою силу за цей час, дякую всім, хто боровся, бореться за Україну, дякую всім, хто воює та допомагає нашим воїнам, нашій державі. Наша єдність, наша віра в себе дали змогу пройти ці півроку та підійти до цього тижня, незмінно важливого для кожного українця. Ми завжди говорили і говоримо чесно: заради перемоги України ще потрібно боротися, ще потрібно зробити дуже багато, ще потрібно вистояти та витерпіти, на жаль, багато болю. Але українці вже можуть по праву відчувати гордість за себе, за свою державу, за своїх героїв. І давайте сьогодні ми всі разом це відчуємо – відчуємо, яка сила є в нашому народі, в наших прекрасних людях. Ця сила завжди була й буде – стільки, скільки ми віритимемо в себе, стільки, скільки ми зберігатимемо нашу єдність, стільки, скільки ми боротимемося за Україну, і стільки, скільки ми працюватимемо заради нашої спільної української перемоги. Ми маємо бути свідомі того, що цього тижня Росія може постаратися зробити щось особливо гидке, щось особливо жорстоке. Такий у нас ворог. Але і в будь-який інший тиждень за ці півроку Росія робила те саме постійно – гидке й жорстоке. Одне з ключових завдань ворога – принизити нас, українців, знецінити наші можливості, наших героїв, поширити зневіру, страх, поширити конфлікти… Тому важливо ніколи, жодної хвилини не поступатися цьому ворожому тиску, не накручувати себе, не проявляти слабкості. Ми всі маємо бути достатньо міцними, щоб протистояти будь-яким ворожим провокаціям – стільки, скільки потрібно, щоб змусити окупантів відповісти за всі їхні удари і за терор – за Харків і Донбас, за «Азовсталь» і Миколаїв, за фільтраційні табори, за Бучу, Ірпінь, за всі міста… Ми всі маємо бути достатньо міцними, щоб вистояти та пройти весь шлях до української перемоги. Тому тримаємося разом! Допомагаємо одне одному! Відновлюємо зруйноване! Боремось за всіх наших людей. І вболіваємо за тих, хто представляє Україну, сьогодні – обов’язково за Усика, наш хлопець! Віримо в себе! Віримо в Україну! Слава кожному і кожній з вас! Слава Україні!</p>
  <div class="source"><a href="https://www.president.gov.ua/news/zaradi-peremogi-she-potribno-borotisya-ale-ukrayinci-vzhe-mo-77181">https://www.president.gov.ua/news/zaradi-peremogi-she-potribno-borotisya-ale-ukrayinci-vzhe-mo-77181</a></div>
</article>


<article>
  <h2>Росія сама себе відріже від переговорів, якщо влаштує судилище над полоненими українськими захисниками – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-21</span></div>
  <p>Доброї ночі, українці, українки! Всі наші захисники й захисниці! Починається 180-й день нашої оборони і новий тиждень. Тиждень, якого ми чекаємо щороку, бо це час головного нашого свята, свята України – Дня Незалежності. І цей тиждень окупанти точно не чекали таким... Вони й уявити не могли, що й зараз, через півроку такої жорстокої війни, ми будемо на своїй землі й у своїй столиці відзначати нашу незалежність. Але це так. Це наша земля. Це наша незалежність, яку нікому не зламати і нікому не відібрати. І ви знаєте, що це так. Кожен і кожна в Україні це відчувають. 180 днів – майже півроку – абсолютна більшість наших людей не сумнівається, що ми дійдемо до перемоги України. Ми об’єднані, ми впевнені в собі зараз найбільше за багато-багато десятиліть. І в цьому – одна з основ нашої міцності, нашої сили. А отже, це одна з головних мішеней для російських терористів. Вони б’ють по відчуттях українців, по ранах у душах наших людей так само, як і по наших містах... Жорстоко б’ють, цинічно. Але іншою зброєю. І не тільки пропагандою, не тільки брехнею. Знущання з людей, з усіх, кому найболісніше, найскладніше, – це один зі страшних засобів тиску, який для Росії став буденністю. І зараз у засобах масової інформації достатньо повідомлень про те, що в Маріуполі готують декорації для абсолютно гидкого й абсурдного судилища над українськими захисниками, над нашими воїнами, які в полоні в окупантів. Хоч би що там думали собі окупанти, хоч би що планували, реакція нашої держави буде абсолютно зрозумілою. Якщо це мерзенне судилище відбудеться, якщо наших людей у порушення всіх домовленостей, усіх міжнародних правил заведуть у ці декорації, буде знущання... Це буде тією лінією, за якою будь-які переговори неможливі. Росія сама себе відріже від переговорів. Не буде більше розмов. Наша держава все сказала. Усі партнери України поінформовані про те, що може готувати держава-терорист на цей тиждень. Сьогодні я говорив з Президентом Макроном про всі загрози. Президент Туреччини Ердоган також поінформований про все це. Генеральний секретар ООН, впевнений, теж буде реагувати. Вони та інші світові лідери отримали від нас відповідні сигнали. Всі все розуміють. Розуміють, що роблять окупанти і чим це загрожує. І розуміють, що Україна не буде цього терпіти. Не буде терпіти знущання з людей, про яких можна сказати тільки одне: вони герої своєї Батьківщини, вони захищали свободу свого народу від загарбників на своїй землі. Навіть у час війни мають бути правила. Сили світу точно вистачить, щоб поставити під владу цих правил будь-яку державу, будь-якого терориста. Ну а всі ми – всі українці – маємо памʼятати одне: хай там що, наша мета – це перемога. Хай там що, йдемо до перемоги попри все. Хай там що, слава всім нашим воїнам! Україна понад усе! Слава Україні!</p>
  <div class="source"><a href="https://www.president.gov.ua/news/rosiya-sama-sebe-vidrizhe-vid-peregovoriv-yaksho-vlashtuye-s-77185">https://www.president.gov.ua/news/rosiya-sama-sebe-vidrizhe-vid-peregovoriv-yaksho-vlashtuye-s-77185</a></div>
</article>


<article>
  <h2>Цими днями, якщо ви за кордоном, будьте там із прапором України й поширюйте правду про злочини окупантів – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-22</span></div>
  <p>Бажаю здоров’я, шановні українці! Звітую про активність протягом цього дня. Взяв участь у роботі спеціального форуму ветеранів. І анонсував там зміни у державній політиці щодо ветеранської спільноти – маємо створити більше можливостей для ветеранів. Без таких змін, без цієї реформи просто нереально. Ветерани війни за незалежність України стали однією з найвагоміших і найповажніших груп у нашому суспільстві. Зі своєю специфікою, зі своїми потребами, зі своїми очікуваннями, на які потрібно реагувати, щоб ветерани могли зробити свій внесок не лише в захист нашої держави на передовій, а й у повоєнний розвиток України. І реагувати має не лише держава, а й бізнес, що дуже важливо, роботодавці, освіта. Ми створимо таку систему ветеранської політики, послуг і сервісів для ветеранів, можливостей їхнього переходу від військової справи до цивільного життя, яка буде на одному рівні з найсильнішими аналогічними системами у світі. Можна навести приклад ізраїльської моделі, також американської. Але наша мета в тому, щоб український досвід ветеранської політики став із часом новим прикладом для наслідування іншими у світі. Провів велику нараду з представниками сектору оборони й безпеки. Були Залужний, Монастирський, Данілов, Буданов та інші. Ключові питання – це, звичайно, ситуація на передовій, безпекова ситуація у великих містах, а також конкретні заходи безпеки у зв’язку зі святковими днями й важливими політичними подіями цього тижня – зустрічами, переговорами. Вже повністю готові до другого саміту Кримської платформи. Цьогоріч саміт буде ще сильнішим, ніж торік, – і за складом учасників, і за тематикою обговорень. Ми значно розширюємо формат Кримської платформи – завтра озвучимо всі деталі. А сьогодні був заснований новий дипломатично-безпековий формат «Київська ініціатива». У його роботі вже беруть участь європейські сусіди України. Це Польща, Угорщина, Румунія, Словаччина, держави Балтії. Поступово залучимо й інші країни. У форматі «Київської ініціативи» робота відбувається на рівні зовнішньополітичних радників глав держав. З боку України – це Андрій Сибіга, Андрій Єрмак. І цей формат дасть нам змогу посилити взаємодію в регіоні, спільний захист наших інтересів, передусім безпекових. Це дуже перспективна лінія нашої роботи на євроатлантичному напрямку. Сьогодні є хороша інфраструктурна новина – оновили й запустили залізничну гілку, яка з’єднує Україну та Молдову. Причому ми зробили це і на нашій території, і на території Молдови – наша «Укрзалізниця» зробила, молодці. Майже 25 років цей маршрут був закритий, а тепер знову працює на Україну. Це важливий транспортний напрямок. І середній обсяг вантажів по року може становити близько 10 мільйонів тонн. Вдячний нашим партнерам з Молдови. Закінчилися пошукові роботи на місці удару окупантів по житловому будинку в Харкові. Будинок був зруйнований російським обстрілом ще минулої середи. Тільки сьогодні вдалося дістати з-під завалів тіла усіх загиблих. Один цей російський удар забрав життя 19 людей. Один. А такі удари нелюдів у різних частинах нашої країни не припиняються вже 180 днів. Загальна кількість різних крилатих ракет, які Росія застосувала проти нас, наближається вже до 3,5 тисяч. Удари російської артилерії просто неможливо порахувати – настільки їх багато, настільки вони інтенсивні. І при цьому держава-терорист ще не припиняє гратися з міжнародними структурами і вкотре має нахабство збирати Радбез ООН, щоб обговорити свої ж власні провокації, свій же власний терор на Запорізькій АЕС... Я вдячний усім європейським політикам, які не забувають, що восьмий санкційний пакет проти Росії потрібен. Що довший проміжок між санкційними пакетами, то більша зухвалість Росії. І я вдячний усім нашим друзям, усім друзям свободи в різних країнах світу, які просувають необхідність визнати обʼєктивну реальність і юридично визначити Росію державою-терористом. Це рішення все одно зʼявиться – раніше чи пізніше, і питання лише в тому, скільки ще життів Росія встигне забрати, поки удари у відповідь від міжнародної спільноти не стануть справді відчутними для тих, хто відповідальний за цей терор. І, шановні українці, особливо цими днями, коли ми відзначаємо день нашого прапора і день нашої незалежності, якщо ви перебуваєте десь за кордоном, будь ласка, нагадуйте там про Україну, будьте там з українським прапором і поширюйте правду про злочини окупантів. Тримаймося всі разом, хоч би де ми, українці, були! Слава всім, хто захищає державу! Дякую всім, хто воює за Україну! Слава Україні!</p>
  <div class="source"><a href="https://www.president.gov.ua/news/cimi-dnyami-yaksho-vi-za-kordonom-budte-tam-iz-praporom-ukra-77205">https://www.president.gov.ua/news/cimi-dnyami-yaksho-vi-za-kordonom-budte-tam-iz-praporom-ukra-77205</a></div>
</article>


<article>
  <h2>З Криму все почалося, ним і завершиться – потрібно звільнити півострів з-під окупації – промова Президента України на відкритті другого саміту Кримської платформи</h2>
  <div class="badges"><span class="chip">UK</span> <span class="chip">2022-08-23</span></div>
  <p>Пані та панове! Шановні учасники й гості Кримської платформи, присутні тут і недалеко від нас! Шановні громадяни України з Криму та в Криму! Я знаю, що ви дивитесь і чуєте нас сьогодні. Для нас це дуже важливо. Це дуже важливо для мене, для суспільства, для кожного й кожної з нас. Я знаю, що Крим – з Україною й чекає, коли ми повернемось. Я хочу, щоб ви всі знали: ми точно повернемось. Коли ми повернемо й виправимо все те, що наробили окупанти на нашому українському півострові. Що прийшло в Крим і у весь Чорноморський регіон разом із російською агресією, з російською зброєю? Катастрофічні загрози для екології, небачена руйнація природи Криму, руйнація соціального життя, економічний занепад, знищення памʼяток, мілітаризм. А коли російський флот, який базується в окупованому Криму, заблокував наші порти на Чорному й Азовському морях, це спровокувало глобальну продовольчу кризу й кризу прав людей – кримчан, прекрасних громадян нашої унітарної держави Україна. Але попри все, попри будь-які загрози Україна достатньо міцна й достатньо змогла, щоб бачити перспективу для українського Криму. Я маю честь оголосити про початок другого саміту Кримської платформи. За рік нам вдалося суттєво розширити можливості Кримської платформи – про це сказав міністр Кулеба. Торік у саміті брали участь делегації 46 іноземних держав і міжнародних організацій. Цьогоріч – майже 60. Я вдячний усім. Значно більше лідерів держав – 40 президентів і прем’єр-міністрів, включно з лідерами «Великої сімки». Я вдячний усім вам за розуміння того, наскільки важливі зараз такі дії – ваша підтримка, наші спільні дії й наша спільна робота. Цьогоріч приєдналися представники ще двох континентів – Африки й Південної Америки, і це демонструє, що немає у світі межі, яку б не подолала правда про російську війну проти України й нашого народу. Звичайно, зрозуміло, з ким доводиться боротися. Наявність очевидних безпекових ризиків зумовлює те, що саміт відбувається в онлайн-режимі. Але вже доведено міжнародною практикою, що й такий режим може бути абсолютно ефективним для політики, дипломатії, а головне – для захисту свободи. І особливо хочу зараз подякувати одному з лідерів, який з нами сьогодні тут, у Києві. Це Анджей Дуда, Президент Польщі і справжній друг усіх українців. Анджею, твоя присутність поруч зі мною, поруч із народом України укотре підтверджує надзвичайно близький зв’язок та історичне розуміння, які є між українцями та поляками. Дякую тобі! Пані та панове! Коли я говорю з нашими громадянами, я часто використовую почесне звертання: усі наші захисники, усі наші захисниці. Насправді сьогодні, звертаючись до вас, шановні лідери, шановні панове міністри, я можу використати такі ж слова і зі спорідненим сенсом: усі захисники й захисниці міжнародного правопорядку! Саме для цього ми тут, саме для цього створена й працює вже рік Кримська платформа. Ми повертаємо силу міжнародному праву, і саме завдяки цьому ми повернемо український прапор на нашу землю Криму, саме завдяки цьому ми принесемо свободу українським громадянам у Криму й обовʼязково відновимо справедливість щодо всіх, хто постраждав від репресій, від знущань російських окупантів. Але, щоб перемагати, нам потрібно не забувати. Не забувати, яким був шлях до нинішньої ситуації. Деградація Росії почалась із захоплення Криму. Почалася з терору проти кримськотатарського народу, корінного народу Криму. З репресій за релігійною ознакою, які стали чи не найбільш масштабними релігійними гоніннями в Європі у 21-му столітті, – проти кримської мусульманської громади. Було й вигнання з окупованого Криму всіх звичайних людей, хто говорив, що Крим – це Україна, хто не боявся захищати українську культуру, українську свободу в Криму. І вбивства, і катування – ми все бачили, – і приниження, і мародерство – все це окупанти робили в Криму і продовжують це робити з перших тижнів після його ганебного захоплення. І далі поширювали ці злочини на Донбас, на інші країни, зокрема Сирію, на країни Африки, де зараз наявний російський бандитизм під прикриттям російських спецслужб. Масований терор після 24 лютого став логічним завершенням деградації цієї держави, яку ще не так давно запрошували за стіл з «Великою сімкою» і яка тепер змагається за першість із найжорстокішими режимами минулого, що відповідальні за геноциди, загарбницькі війни та депортації. Ми вдячні за те, що багато хто у світі не мовчав про все це, багато хто постійно протидіяв – допомагав нам, боровся. Але водночас багато хто промовчав – і це правда, – намагався не помічати, що відбувалося в Криму. І це, на мою думку, стало однією з ключових причин усього, що відбувається зараз в Україні та світі. Важливо пам’ятати, що був спротив на півострові. Ми знаємо, що були і є люди, які не мовчать, які захищають свободу й просто захищають нормальне життя в Криму. Їх репресують. Але ми бачимо їх, ми знаємо про них, ми вдячні їм. Нещодавно я отримав листа від одного з киримли – Нарімана Джеляла. Він зараз, на жаль, за ґратами. Окупанти ув’язнили його за абсолютно брехливим звинуваченням за те, що він бореться за батьківщину, за те, що він узяв участь у першому саміті Кримської платформи, який відбувся минулого року. Торік він виїхав з уже окупованого Криму, щоб розказати учасникам саміту, що реально відбувається на півострові й до чого все це призведе. І через дев’ять днів після повернення назад до Криму окупанти позбавили його свободи. За те, що він просто був вільною людиною. Такою була відповідь Росії. У своєму листі пан Джелял написав: «З Криму почалося, Кримом і завершиться». І це справді так. Я в це вірю. Щоб подолати терор, щоб повернути прогнозованість і безпеку нашому регіону, Європі та всьому світу, треба здобути перемогу в боротьбі з російською агресією, а отже, потрібно звільнити Крим від окупації. Там, де почалося, там і завершиться. І це буде ефективна реанімація міжнародного правопорядку. Але це не просто політико-юридичне завдання для світу. Це про конкретну землю, про конкретних людей, які живуть у Криму. Про міста, про культуру, про конкретні памʼятки. Про надії конкретних живих людей. Про те, що хтось своє життя вклав у Крим, а після приходу Росії був змушений або його залишити й рятуватися на інших землях, або боятися, чи не відберуть щось своє маленьке: будинок, землю, роботу, будь-який бізнес... І був змушений обмежувати себе. Або втратити все, коли таки відібрали. Росія вкрала частину життя навіть у тих у Криму, кому пощастило не стати жертвою репресій. І неможливо було й уявити таке, але окупація перетворила Крим, це райське місце для всіх нас, на депресивний і залежний регіон. На регіон височенних парканів, колючого дроту й беззаконня. На зону екологічного лиха й воєнний плацдарм для агресій і поширення горя. За час із 24 лютого з окупованого Криму по наших містах, по наших громадах було запущено 750 різних крилатих ракет. Уявіть собі: 750 – за півроку! Вони знищили щонайменше сотні цивільних об’єктів: школи, університети, звичайні житлові будинки, лікарні. І тому відновлення Україною контролю над півостровом Крим стане історичним антивоєнним кроком у Європі. Це поверне безпеку й дасть справедливість, це реінтегрує Крим у сучасний світ і це дасть змогу кожному з нас – учасників і учасниць Кримської платформи – сказати своїм дітям, своїм рідним і близьким, що вони можуть пишатися нами саме як миротворцями. І я хочу підкреслити: для України Крим – це не просто якась територія, не фішка в геополітичній грі, як для держави-терориста, для України Крим – це частина нашого народу, нашого суспільства. Спільнота людей, яким ми гарантуємо свободу й повернемо сучасність. Крим був і є Україною. І після деокупації разом з усією нашою державою стане частиною Євросоюзу. Я в цьому впевнений. Паспорт громадянина України буде й паспортом Європейського Союзу. Це колосальні можливості для всіх наших людей, які живуть у Криму. Дороги Криму будуть дорогами всього Європейського континенту, порти Криму будуть портами всієї Європи. Тільки Україна здатна зв’язати Сімферополь з Берліном, а Ялту – з Неаполем. Тільки Україну хвилює справжня безпека Криму. Тобто нормальне постачання чистої води, нормальна утилізація сміття, дієві правила поводження з відходами й каналізаційними стоками. Тільки Україна може побудувати в Криму сучасну систему зрошування та інтегрувати аграрне виробництво Криму й увесь підприємницький сектор у колосальний європейський ринок. Тільки наша держава дасть Криму сучасну й доступну медичну систему, сучасну й доступну освітню систему, сучасну цифрову систему державних послуг. Україна прибере колючий дріт, яким закривають шлях звичайним людям до найкращих місцин, і незаконні паркани, які просто пошматували узбережжя нашого прекрасного Криму. Вільний доступ до пляжів, реальний захист заповідних зон, історичних об’єктів – це забезпечить лише Україна, а не той, хто прийшов, щоб захоплювати, красти й принижувати людей. Саме Україна відновить у Криму систему санаторіїв і реабілітаційних центрів – професійних закладів, які зможуть приймати сотні тисяч людей щороку. Мільйони туристів. Дітей і дорослих, цивільних і ветеранів, наших громадян та іноземців – усіх, кому допомагає дорогоцінна природа Криму. І мільйони туристів – як мінімум середнього класу – стабільно прибувати в Крим можуть лише завдяки Україні. Ніколи за української влади в Криму не буде репресій – і всі це знають, несвободи чи моральної задухи, які принесла Росія у 2014 році. І тим паче ніколи Україна не плюватиме на соціальні потреби пенсіонерів чи будь-кого іншого в Криму. Україна ніколи не скаже людям: «Денег нет, но вы держитесь». Бо ми поважаємо людей, і навіть цьогоріч, вже в криваві часи повномасштабної війни, ми провели індексацію пенсій для всіх наших пенсіонерів. Пані та панове! Думаю, ви відчули з моїх слів, що ми маємо дуже пропрацьований погляд на те, як відновити наш український півострів Крим після вигнання російських окупантів. І тому ми додаємо до роботи Кримської платформи ще два напрямки: економічний і законодавчий. У нас є стратегія відновлення Криму – сьогодні її представлять у межах економічної панелі. І ми створюємо законодавчий фундамент для Криму – після деокупації, а також для всіх тих, кому Крим значно більше, ніж дім. Ми ухвалили закон «Про корінні народи», яким захистили права кримськотатарського народу й Меджлісу, караїмів і кримчаків. Ми розвиваємо кримськотатарську мову. Ухвалили закон про захист політв’язнів – усіх, хто постраждав від репресій з боку окупантів. І це лише деякі приклади. Ми не збираємося на цьому зупинятись – іще багато роботи. Цьогоріч Кримська платформа буде продовжена восени – парламентським самітом у Хорватії. Вже не онлайн, а з присутністю парламентських делегацій світу. Ми залучаємо всю силу демократій для захисту нашої держави й міжнародного правопорядку. І, повертаючись до листа увʼязненого окупантами Нарімана Джеляла, хочу прочитати ще декілька важливих слів: «Завдяки зміні порядку денного на світовій арені, у Європі і в самій Україні через агресію Російської Федерації учасники Кримської платформи мають більш рішучі настрої, орієнтовані на здійснення конкретних справ». Людина, яку окупанти відправили в тюрму лише за захист правди та участь у Кримській платформі торік, сподівається на конкретні справи від усіх нас – учасників, учасниць саміту. І ми всі маємо не обманути цю надію. Ми всі маємо бути сильними й дієвими. Дякую за увагу! Вдячний кожному й кожній за участь у нашому другому саміті, всім присутнім на цій платформі. Слава Україні!</p>
  <div class="source"><a href="https://www.president.gov.ua/news/z-krimu-vse-pochalosya-nim-i-zavershitsya-potribno-zvilniti-77237">https://www.president.gov.ua/news/z-krimu-vse-pochalosya-nim-i-zavershitsya-potribno-zvilniti-77237</a></div>
</article>


<article>
  <h2>Сьогоднішній день показав, наскільки міцною стала наша держава, і це ще не межа – звернення Президента України</h2>
  <div class="badges"><span class="chip">UK</span> <span class="chip">2022-08-23</span></div>
  <p>Українці! Українки! Всі наші захисники й захисниці! Сьогодні був корисний день для України, дуже змістовний. День, який показав, наскільки міцною стала наша держава, і це ще не межа. Ми робимо все, щоб сила України, можливості України, свобода України тільки збільшувалися. Сьогодні ми відзначаємо день нашого прапора, і це відбувається в час, коли ми боремося проти найстрашнішої загрози нашій державності і водночас коли ми досягли найбільшої національної єдності. Саме тому ми вистояли. Бо ми об’єдналися й об’єднали світ навколо справжніх цінностей. Наш національний прапор став глобальним символом сміливості. Символом усіх, хто цінує вільне життя. Де синьо-жовтий, там немає й не буде тиранії. Де синьо-жовтий, там немає й не буде нелюдів. Наш прапор є всюди – від передової, де наші воїни бʼють ворога, до столиць на всіх континентах, і він означає всюди одне – людяність. Я дякую всім, хто захищає справжні цінності. Я дякую всім, хто допомагає Україні. Я дякую всім, хто з 24 лютого й до сьогодні обрав шлях боротьби за те, що робить життя справжнім. За свободу, за незалежність. Уже зовсім скоро ми будемо відзначати наше головне національне свято – нашу незалежність. Уже завтра. Ми запланували багато активностей – того, що підкреслить, який шлях ми пройшли. Пройшли всі разом – українці в Україні, на всій нашій території, на вільній і на тимчасово окупованій, бо наші люди всюди борються. Українці за кордоном – усі, хто допомагав, усі, хто поширював правду про Україну, усі, хто закликав боротися за Україну. Жоден окупант не почувається в безпеці на нашій землі. Всі колаборанти знають, що в них немає майбутнього. А ми всі не просто віримо – ми бачимо, що в нашої держави є перспектива. І на завтра я запланував нагородження людей, які зробили свій внесок у нашу міцність. Це люди з різних сфер життя. Наші воїни, це всі, хто допомагає воїнам. Це зв&#x27;язківці, залізничники, рятувальники, медійники, ті, хто інформує наших людей, хто працює в національному марафоні «Єдині новини». Це комунальники, електрики, водії, волонтери, посадовці, спортсмени, артисти – ті артисти, кого знають на передовій, кому вдячні в армії, ті, хто зберігає й відновлює позитивні емоції наших воїнів. Я попросив різні міністерства, обласні адміністрації, Збройні Сили України, представників ЗМІ надати свої пропозиції щодо того, хто – вирішуєте ви – заслуговує нагород у День Незалежності. І завтра нагороди отримають ті, хто справді на них заслуговує. Зараз я перебуваю біля офісу Кримської платформи, біля будинку, який символізує, що ми дбаємо про кожну частинку України, про кожну частинку нашого народу – великого українського народу. Крим є невід’ємною частиною нашої держави, Крим – це Україна. Киримли є невід’ємною частиною нашого народу. І ми обов’язково прийдемо в наші міста Криму, до наших людей у Криму й повернемо їм свободу, яка належить їм по праву так само, як і всім іншим нашим людям. Саме для цього ми організували спеціальний формат – кримський формат, Кримську платформу. Ми провели минулого літа інавгураційний саміт і сьогодні – вже другий. Я вдячний усім учасникам саміту – 40 лідерів, майже 60 держав і міжнародних організацій. Європейські лідери, лідери «Великої сімки», лідери країн Африки, Азії, Латинської Америки. Це не просто зустріч, не просто дискусія. Кримська платформа стала глобальним форумом, який об&#x27;єднав лідерів вільного світу. Це спільнота людей, які допомагають відновленню миру й законності для Криму, для Чорноморського регіону, для всієї Європи. І те, що саміт проводимо вдруге саме зараз, із розширенням представництва, – це чітка відповідь світу на російську агресію. Чітка підтримка нашого суверенітету й територіальної цілісності в міжнародно визнаних кордонах. У Криму російська агресія почалася, у Криму й буде її фінал. У Києві, на площі Конституції, сьогодні відкрили Алею сміливості – місце пам’яті про особисту силу тих людей, хто не схибив після 24-го лютого, хто не побоявся, хто не відступив під тиском тиранії. Хто допоміг нам боротися проти російської агресії й допомагає досі. І перше ім’я, яке ми представили на Алеї сміливості, це ім’я Анджея Дуди, Президента Польщі. Він був сьогодні в Києві, брав участь у Кримській платформі. І жодного дня за ці півроку не збавляв сили в підтримці України. Я вдячний йому! Обов’язково сьогодні хочу звернутися окремо до нашого Харкова та всіх харків’ян. Ви – героїчні люди, героїчне місто. Горде місто. Місто з почуттям власної гідності. Місто, яке вміє себе захищати. Місто, чиї люди вміють об’єднуватися. Охайне місто. Місто, яке незмінно вражає всіх, хто приїжджає й бачить, як харків’яни дбають про свої вулиці та двори навіть тоді, коли переживають жорстокий тиск російських терористів. Сьогодні День Харкова. Зараз нашому Харкову не до свята. Так, Харків пережив багато несправедливості й жорстокості. Але Харків ніколи не буде містом чорних спалених вікон і зруйнованих районів. Харків ніколи не підкориться цій нечисті, яка не має нічого, крім артилерії та ракет. Ми обов’язково звільнимо всю Харківщину. Ми знайдемо спосіб гарантувати безпеку нашому Харкову. І ми зробимо все, щоб відновити місто. Я обіцяю! Шановні українці! Завтра – важливий для всіх нас день. І саме тому цей день, на жаль, важливий і для нашого ворога. Ми маємо усвідомлювати, що завтра можливі огидні російські провокації та жорстокі удари. Збройні Сили України, наша розвідка, спецслужби зроблять усе, щоб захистити людей – настільки, наскільки це можливо. І ми обов’язково відповімо на будь-який прояв російського терору. Але, будь ласка, завтра особливо дотримуйтеся правил безпеки. Будь ласка, дотримуйтеся режиму комендантської години. Зважайте на сигнали повітряної тривоги. Звертайте увагу на офіційні повідомлення. І пам’ятайте: ми маємо всі разом дійти до перемоги. Вічна слава всім, хто воює за Україну! Слава Україні!</p>
  <div class="source"><a href="https://www.president.gov.ua/news/sogodnishnij-den-pokazav-naskilki-micnoyu-stala-nasha-derzha-77245">https://www.president.gov.ua/news/sogodnishnij-den-pokazav-naskilki-micnoyu-stala-nasha-derzha-77245</a></div>
</article>


<article>
  <h2>Привітання Президента Володимира Зеленського з нагоди Дня Незалежності України</h2>
  <div class="badges"><span class="chip">UK</span> <span class="chip">2022-08-24</span></div>
  <p>Вільний народе незалежної України! І цим усе сказано. Всього чотири слова, але як багато стоїть за ними сьогодні. На 182-й день повномасштабної війни. Скільки в цих словах символів і сенсів, подвигів і втрат, радості й болю. А головне – скільки в них правди. Нашої правди. Правди про наше сьогодення, з якою неможливо сперечатися, бо неможливо не бачити й не визнавати. Ми вільний народ незалежної України. Після шести місяців, коли нас намагаються знищити, ми вільний народ незалежної України. І це правда про наше майбутнє. Вільний народ незалежної України. Півроку тому Росія оголосила нам війну. 24 лютого вся Україна почула вибухи й постріли. І 24 серпня не мала почути слів «з Днем Незалежності». 24 лютого нам казали: у вас немає шансів. 24 серпня ми кажемо: з Днем Незалежності, Україно! За ці шість місяців ми змінили історію, змінили світ і змінилися самі. Тепер точно знаємо, хто справді нам брат і друг, а хто навіть не випадковий знайомий. Хто не втратив своє ім’я та репутацію, а хто переживав, щоб терористи зберегли обличчя. Кому ми насправді не потрібні, а де для нас двері справді відчинені. Ми зрозуміли, хто є хто. А весь світ дізнався, хто такі українці. І що таке Україна. Більше ніхто не скаже про неї: це десь там, біля Росії. Ми почали поважати себе. Зрозуміли, що попри будь-яку допомогу й підтримку ніхто, крім нас, не вигризатиме нашу незалежність. І ми об’єдналися. Ми ще не мали «Хаймарсів», але мали людей, які готові зупиняти танки голими руками. Нам не були готові закрити небо, але ми мали людей, які були готові закрити собою рідну землю. Український народ і його мужність надихнули весь світ. Дали людству нову надію, що справедливість не покинула наш цинічний світ остаточно. І в ньому все ще перемагає не сила, а правда. Не гроші, а цінності. Не нафта, а люди. Ще вчора світ не був згуртованим. COVID-19 яскраво показав: кожен сам за себе. За шість місяців Україна це змінила. В усіх світових підручниках з історії буде розділ «Часи, коли світ об’єднала Україна». Коли в демократії знову виросли зуби. Коли тиранія отримує відповідь тією мовою, яку розуміє. Хтось казав: Європа більше не гравець. Слабка, роз’єднана, пасивна, сонна. Україна збадьорила весь континент. Європа виходить на площі. Європа запроваджує жорсткі санкції. Європа одноголосно визнає: Україна – майбутній член Євросоюзу. Великий бізнес зрозумів, що гроші все-таки пахнуть. Кров’ю, гаром, смертю. Корпорації та бренди йдуть з російського ринку, і люди стали важливішими, ніж потенційні збитки. Ще ніколи у світі думка суспільства не мала такого впливу на політиків. Сьогодні люди диктують владі тренди й правила поведінки. Бути байдужим, неактивним, повільним соромно. Бути нерішучим і занадто обережним – соромно. Говорити мляво, розмито й занадто дипломатично – соромно. Не підтримувати Україну – соромно. І казати, що від України є втома, соромно. Це дуже зручна позиція: втома – це прикриття, щоб заплющити очі. І сьогодні ми чуємо від лідерів світу й від звичайних громадян: ми будемо з вами до кінця, до вашої перемоги. Шановний народе! Ми завжди віддавали шану всім борцям за незалежність, називали цей день головним святом, а синьо-жовтий прапор – святинею. Прикладали руку до серця, співаючи гімн, гордо промовляли «Слава Україні!» і «Героям слава!». 24 лютого нам випало підтвердити слова справами. Цього дня фактично відбувся другий всеукраїнський референдум. Знову – головне питання. Знову – визначальний вибір. Але цього разу сказати незалежності «так» треба було не в бюлетені, а в душі й совісті. Йти не на дільниці, а у військкомати, тероборону, волонтерський рух, інформаційні війська або ж просто стійко й сумлінно працювати на своєму місці, на повну силу, на спільну мету. Ми змінилися всі. Хтось народився вдруге. Як людина, особистість, громадянин, патріот, просто як українець. І це, звичайно, добра новина. Хтось зник. Не загинув, не помер, але розчинився. Як людина, особистість, громадянин, як українець. І це насправді теж непогана новина. Ми більше не заважатимемо одне одному. Ми зробили вибір. Для когось – це Маріуполь. Для когось – Монако. Але ми знаємо, кого більше. І ми нарешті стали справді єдиними. Нова нація, яка з’явилася на світ 24 лютого, о 4-й ранку. Не народилась, а відродилась. Нація, яка не плакала, не кричала, не злякалася. Не втекла. Не здалася. І не забула. Цей прапор буде всюди, де має бути по праву. І на Донбасі. І в Криму. Ворог думав, ми зустрінемо квітами й шампанським. Натомість отримав вінки та коктейлі Молотова. Чекав на овації, а чує «хлопки». Окупант вірив, що за кілька днів пройде парадом у центрі нашої столиці. Сьогодні на Хрещатику можна побачити цей «парад». Доказ, що ворожа техніка може з’явитися в центрі Києва тільки в такому вигляді. Спалена, зруйнована та знищена. Нам неважливо, яка у вас армія, нам важливо, яка в нас земля. Ми будемо битися за неї до кінця. Ми тримаємося шість місяців. Нам важко, але ми стиснули кулаки й вигризаємо свою долю. Кожен новий день – це нова причина не здаватися. Бо, пройшовши стільки всього, ми не маємо права не дійти до кінця. Що для нас кінець війни? Раніше ми говорили: мир. Зараз кажемо: перемога. Ми не шукатимемо з терористами порозуміння. Хоча розуміємо російську мову, яку ви прийшли захищати. І вбили тисячі людей, яких прийшли визволяти. И нам гораздо больше понятен и близок Джонсон, который говорит по-английски, чем убийцы, насильники и мародеры, которые все это делали по-русски. І ми не сідаємо за стіл переговорів через страх, із пістолетом біля скроні. Для нас найстрашніше залізо – не ракети, літаки, танки, а кайдани. Не окопи, а окови. І ми піднімемо руки вгору лише один раз – коли святкуватимемо нашу перемогу. Всією Україною. Бо ми не торгуємось своїми землями і своїми людьми. Для нас Україна – це вся Україна. Усі 25 регіонів, без будь-яких поступок чи компромісів. Ми не знаємо цих слів, вони були зруйновані ракетами 24 лютого. Донбас – це Україна. І ми повертатимемо його, хай яким буде цей шлях. Крим – це Україна. І ми його повертатимемо. Хай яким буде цей шлях. Не хочете, щоб ваші солдати гинули? Звільніть наші землі. Не хочете, щоб ваші матері плакали? Звільніть наші землі. Ось такі прості й зрозумілі наші умови. Вільний народе незалежної України! Ми зустрічаємо цей день у різних місцях. Хтось – в окопах і бліндажах, у танках і БМП, на морі й у повітрі. Б’ється за незалежність на передовій. Хтось – у дорозі, в авто, вантажівках і потягах. Б’ється за незалежність, доправляючи необхідне тим, хто на передовій. А хтось – у смартфоні чи за комп’ютером. І теж б’ється за незалежність – збираючи кошти, щоб тим, хто в дорозі, було що везти тим, хто на передовій. Ми зустрічаємо цей день у різних обставинах, умовах і навіть у різних часових поясах, але з єдиною метою – збереження незалежності та перемога України! Ми об’єдналися. З Днем Незалежності, Україно! Слава Україні!</p>
  <div class="source"><a href="https://www.president.gov.ua/news/privitannya-prezidenta-volodimira-zelenskogo-z-nagodi-dnya-n-77265">https://www.president.gov.ua/news/privitannya-prezidenta-volodimira-zelenskogo-z-nagodi-dnya-n-77265</a></div>
</article>


<article>
  <h2>Ми всі маємо змусити Росію визнати, що непорушність кордонів і мир є безумовними цінностями для всіх народів – виступ Президента України на засіданні Ради Безпеки ООН</h2>
  <div class="badges"><span class="chip">UK</span> <span class="chip">2022-08-24</span></div>
  <p>Дуже дякую всім присутнім за цю можливість, за підтримку! Вітаю з незалежної та вільної України! Але з України, яка досі змушена боротися за свою свободу проти російського терору. Щойно, йдучи робити це звернення, я отримав інформацію про те, що російським ракетним ударом по Дніпропетровській області, по залізничній станції, просто по вагонах на станції Чаплине… Чотири пасажирські вагони горять... Станом на зараз убито щонайменше 15 людей, близько 50 поранені. Рятувальники працюють. Але, на жаль, кількість загиблих може збільшитися. Так ми живемо щодня. Так Росія підготувалася до цього засідання Радбезу ООН. Пані та панове! Пане голово! Пане Генеральний секретарю! Шановні члени Ради Безпеки ООН – усі ті, хто поважає й виконує Статут ООН! Сьогодні наша держава відзначає головне національне свято – День Незалежності. І зараз ви всі бачите, як багато у світі пов’язано саме з незалежністю нашої держави. Саме з тим, чи в мирі Україна, чи в безпеці наш народ, чи гарантується цілісність нашої території і недоторканність наших кордонів. Можна взяти будь-який аспект страшної війни, яку Росія розв’язала проти нас, і в кожному такому аспекті буде коріння тієї чи іншої глобальної кризи. Що саме відбувається зараз? Росія поставила світ на межу радіаційної катастрофи. Це факт, що російські військові зробили територію найбільшої атомної станції у Європі – Запорізької атомної станції – зоною бойових дій. Це факт. Через збройні провокації Росії, через обстріли, через розміщення на території станції терористів під російським прапором зараз уся Європа й усі сусідні регіони перебувають під загрозою радіаційного забруднення. Це факт. Хто з вас забув, що таке Чорнобиль? Запорізька атомна станція – це шість реакторів. У Чорнобилі вибухнув один реактор. Місія МАГАТЕ має якнайшвидше взяти під постійний контроль ситуацію на Запорізькій атомній станції, а Росія повинна без будь-яких умов припинити ядерний шантаж і повністю звільнити станцію. Росія поставила світ на межу небаченого голоду. Це факт, що російська блокада українських портів на Чорному й Азовському морях посилила дефіцит на продовольчому ринку, який і без того був дестабілізований. І це на тлі жахливої кліматичної ситуації в різних частинах планети – чого вартує одна лише посуха у Європі, найбільша за 500 років. На щастя, нам вдалося досягти таких умов, за яких Росія була змушена прийняти умови міжнародної спільноти, і завдяки цьому зерновий експорт із трьох українських портів був відновлений. Це вже знімає частину напруги на продовольчому ринку, але не знімає загрози повністю. Лише повноцінне відновлення українського аграрного експорту без будь-яких перешкод може бути гарантією того, що десятки мільйонів людей по всьому світу матимуть що їсти. І чи не обурює вас те, що навіть зараз, у XXI столітті, доводиться боротися, щоб врятувати десятки мільйонів людей у різних країнах від штучного голоду, саме штучного голоду, який спровокувала одна держава своєю божевільною агресією? І це також факт. Українців обурює. Не для того створили ООН, щоб і в XXI столітті обговорювати те, що мало давно залишитись у минулому. Але я дякую і Генеральному секретарю ООН, пану Гутеррішу, і Туреччині, пану Президенту, і всім іншим сумлінним суб’єктам міжнародних відносин, які борються з продовольчою кризою, за яку відповідальна лише Росія. І вже найближчими тижнями маємо зробити все, щоб розширити чинну зернову експортну ініціативу. Ми беремо інший аспект – енергетику. Це факт, що Росія свідомо намагається привести десятки мільйонів людей до енергетичної бідності. Позбавити їх нормального доступу до базових благ, свідомо накручуючи енергетичні ціни. І це робить постійний член Ради Безпеки ООН, який досі має привілей права вето! Енергетична криза для Європи, загроза масштабного голоду, політичного хаосу для країн Африки та Азії, цінова криза для всього світу. Чи не забагато дозволено одній державі, чий представник сидить серед вас? І я згадаю ще один аспект – це цінності. Так, справді, ми маємо чесно говорити про те, що в різних частинах світу неоднаково сприймають, що таке цінності. По-різному дивляться на це. Але всюди у світі життя має цінність. Мир має цінність. Економічний добробут має цінність. Усі держави, якщо вони поважають себе та своїх людей, карають за вбивство й не шанують катів. Однак ми бачимо, що є держава, яка не просто поводиться по-іншому, а яка пишається тим, що поводиться по-іншому. Вона нагороджує вбивць, заохочує катів. І це загроза не лише для України. Тисячі українців убиті російськими окупантами. Десятки наших міст зруйновані російською артилерією. Росія не дотримується базових конвенцій щодо військовополонених. Про це сьогодні також говорили. Свідоме вбивство російськими окупантами наших військовополонених в Оленівці стало однією з найстрашніших сторінок в історії Європи. І негайно потрібна місія ООН зі встановлення фактів в Оленівці, мандат якої має бути поширений на всіх українських полонених, яких утримують зараз російські сили. Немає такого воєнного злочину, який би ще не вчинили російські окупанти на території нашої незалежної держави. Але якщо не зупинити Росію зараз і в Україні, якщо не зупинити її перемогою України, то всі ці російські вбивці неминуче опиняться в інших країнах. Європа, Азія, Африка, Латинська Америка – всюди вже є сліди російських воєнних злочинців, і всі ми маємо об’єднатися й діяти максимально рішучо, щоб ніде більше не було слідів російських ракет, спалених російською артилерією міст. Щоб ніколи більше не було загрози радіаційної катастрофи, Росія повинна звільнити захоплену територію України. Щоб ніколи більше не було продовольчої кризи, Росія повинна вийти з нашої землі й нашого моря. Щоб ніколи більше жодна держава світу не могла нехтувати Статутом ООН і обов’язковими для всього людства конвенціями, без винятків для всіх, Росія має бути притягнута до відповідальності за злочин агресії проти України. Відповідна резолюція буде винесена на розгляд 77-ї сесії Генеральної Асамблеї ООН. Щоб відчуття справедливості знову повернулося до міжнародних відносин, ми всі маємо підтвердити й змусити Росію визнати, що непорушність кордонів і мир є безумовними цінностями для всіх народів. Ось чому незалежність і цілісність нашої держави мають фундаментальне значення для міжнародних відносин. Збереження нашої незалежності, гарантування нашої безпеки, повернення нормальних економічних зв’язків з Україною поверне справжню силу Статуту ООН і вбереже світ від тих криз, які ми всі змушені переживати зараз. Пан Генеральний секретар, шановний Антоніу Гутерріш має амбітний намір наступного року організувати Саміт майбутнього. Ми підтримуємо цей намір. І підкреслюємо: щоб будувати майбутнє, потрібно залишити на смітнику історії те, що завжди заважало людству жити в мирі, а саме: агресію й колонізаторські амбіції. Тобто те, з чим Росія прийшла в Україну. І я вірю, що ми справді зможемо побудувати майбутнє. Було б дуже непогано й символічно, щоб такий Саміт міг би відбутися в Україні. Бо саме на нашій території, на території України, зараз вирішується, чи буде взагалі майбутнє в нас, чи буде взагалі майбутнє у світу. Це вирішується і на Запорізькій АЕС, і в наших морських портах, і на Донбасі, і в Криму. Наша незалежність – це ваша безпека. Безпека всього вільного світу. Я дуже дякую вам за цю можливість, за розуміння моєї ситуації, ситуації нашої держави. Дякую за увагу! Дякую головуванню Китаю за можливість взяти участь у цьому засіданні в онлайн-форматі. Слава Україні!</p>
  <div class="source"><a href="https://www.president.gov.ua/news/mi-vsi-mayemo-zmusiti-rosiyu-viznati-sho-neporushnist-kordon-77305">https://www.president.gov.ua/news/mi-vsi-mayemo-zmusiti-rosiyu-viznati-sho-neporushnist-kordon-77305</a></div>
</article>


<article>
  <h2>Немає таких ракет, які можуть зламати волю народу, що вірить у себе – звернення Президента України</h2>
  <div class="badges"><span class="chip">UK</span> <span class="chip">2022-08-24</span></div>
  <p>Дорогі українці! Вже майже ніч, завершується наш головний день, День Незалежності України. Але наша незалежність не завершується і ніколи не завершиться. І 32-й наш День Незалежності буде, і 33-й, і всі наступні, скільки триватиме час на землі. Україна – назавжди. І щодня ставатиме тільки міцнішою. І це розуміють абсолютно всі у світі – від Радбезу ООН до всіх столиць без винятку. Тому не відступаємо з нашого шляху, боремося, дякуємо всім, хто нас підтримує, дбаємо про нашу державу, зберігаємо нашу єдність – таку ж єдність, як сьогодні, як щодня протягом цих півроку. І жодному ворогу нас не здолати. Немає таких бомб, які можуть стерти свободу, і не буде ніколи таких ракет, які можуть зламати волю народу, що вірить у себе. Чаплине – наш біль сьогодні. Станом на цю хвилину – 22 загиблих, з них п&#x27;ятеро людей згоріли в машині, загинув підліток, йому було 11 років, російська ракета зруйнувала його будинок. Пошуково-рятувальні роботи на залізничній станції триватимуть. Обов&#x27;язково змусимо окупантів відповісти за все, що вони наробили. І обов&#x27;язково викинемо загарбників з нашої землі. Жодної плями цього зла не залишиться в нашій вільній Україні. Пройдемо наш шлях до перемоги! Вона буде! Вічна пам&#x27;ять усім, чиє життя забрали ці окупанти, ці вороги. Вічна слава всім нашим воїнам! Слава нашому народу! Слава нашому українському міцному світу, нашій незалежності, нашій нації! Слава вам всім! Слава Україні!</p>
  <div class="source"><a href="https://www.president.gov.ua/news/nemaye-takih-raket-yaki-mozhut-zlamati-volyu-narodu-sho-viri-77309">https://www.president.gov.ua/news/nemaye-takih-raket-yaki-mozhut-zlamati-volyu-narodu-sho-viri-77309</a></div>
</article>


<article>
  <h2>Росія поставила Україну та всіх європейців за крок від радіаційної катастрофи – звернення Президента України</h2>
  <div class="badges"><span class="chip">UK</span> <span class="chip">2022-08-25</span></div>
  <p>Українці! Українки! Всі європейці! Сьогодні вперше в історії зупинилася Запорізька атомна станція. Спрацював аварійний захист енергоблоків – після того, як російським обстрілом була пошкоджена остання робоча лінія віддачі потужності станції в енергосистему України. Одразу спрацювали дизель-генератори, щоб дати енергію самій станції, підтримати її після зупинки. Світ повинен розуміти, яка це загроза: якби дизель-генератори не ввімкнулися, якби після блекауту не спрацювали автоматика й наш персонал станції, то ми вже зараз були б змушені долати наслідки радіаційної аварії. Росія поставила Україну та всіх європейців у ситуацію за крок від радіаційної катастрофи. Південь України – окуповані райони – вже в стані гуманітарної катастрофи. На додачу до всього зла, яке туди принесли окупанти, відбулося відключення електрики, води, каналізації. Росія принесла на нашу землю деградацію, якої тут ніколи не бачили. Це все було просто неможливим до окупації. Але в цьому й сенс і гордість сучасної російської держави: вона вміє лише одне – робити можливим найгірше. Хочу запевнити всіх українців: ми робимо все, щоб не допустити аварійного сценарію. Але це залежить не тільки від нашої держави. Ключове – потрібен такий міжнародний тиск, який змусить окупантів негайно вийти з території Запорізької АЕС. МАГАТЕ та інші міжнародні організації повинні діяти значно швидше, ніж зараз. Бо кожна хвилина перебування російських військових на атомній станції – це ризик глобальної радіаційної катастрофи. Звичайно, ми робимо все, щоб світ знав кожну деталь ситуації на Запорізькій АЕС. І, зокрема, сьогодні говорив про це докладно з Президентом Сполучених Штатів Америки Байденом. Вдячний йому за розуміння та повну підтримку необхідності повернути станцію під належний контроль України й негайно забезпечити доступ МАГАТЕ. Це можна зробити за лічені дні, поки окупанти не довели ситуацію до незворотної точки. І легше зробити це зараз, ніж потім, якщо вітер почне розносити Європою радіаційне забруднення. Загалом наша розмова з Президентом Байденом сьогодні була дуже конструктивною, позитивною, доволі тривалою й результативною. Ми встигли обговорити всі питання, які мають життєво важливе значення для захисту України та свободи. Я подякував пану Президенту і всьому народу Сполучених Штатів за оборонну допомогу й за відчутне лідерство у макрофінансовій підтримці нашої держави. Тільки вчора Президент Байден погодив пакет обсягом 6 мільярдів доларів: три для оборонної допомоги, три для фінансової через систему Світового банку. І особливо я подякував за включення протиповітряної оборони в цей пакет. Ми справді можемо зробити так, що російський ракетний терор буде подоланий, коли Україна отримає протиповітряні системи NASAMS. Сьогодні ж провів зустріч з міністром закордонних справ Італії, який прибув з візитом в Україну. Подякував італійському народу, Президенту Італії й особисто Премʼєр-міністру Італії Драґі за принциповість у захисті об’єднаної Європи. Пан Драґі став одним із тих європейських лідерів, чия рішучість і особиста моральність дали змогу в критичний момент посилити Європу, захистити нормальне життя на нашому континенті. Обговорили сьогодні розширення співпраці між нашими державами й досвід Італії в посиленні безпеки, зокрема енергетичної. До речі, через російський газовий шантаж ціни на газ у Європі цієї доби вже перевищили рівень 3300 доларів за тисячу кубометрів. І ця російська антиєвропейська політика має справді руйнівний характер, але в стратегічній перспективі – для самої Росії. Не буде більше такого гравця на енергоринку Європи, як Росія. Звичайно, зараз ситуація дуже небезпечна, дуже гостра. Але більшість європейських країн підійшли до енергетичної проблематики дуже відповідально й роблять усе, щоб адаптуватися, щоб захиститись. Якщо хтось там у Росії думає, що цієї зими поставить на коліна Європу загалом, чи Україну, чи інші окремі країни, то це провальний розрахунок. Я вважаю, що Європа достатньо міцна, щоб виправити помилки минулого, щоб стати незалежною від російської енергосистеми, від російських енергоносіїв і щоб не поступатися шантажу енергетичних терористів із «Газпрому». Україна тісно координує дії з партнерами і в цих питаннях – у питаннях енергетики. Уряд України, наші державні компанії роблять усе, щоб ми були готові пройти цей зимовий сезон, а він справді буде найскладнішим у нашій історії. І ми зараз у таких обставинах, коли вже зрозуміло, що ворог не досягне своїх цілей, але ще потрібен час, іще потрібні зусилля, щоб російський розрахунок зламався, щоб вони програли і в цьому. Ми маємо витримати цей час і докласти всіх необхідних зусиль разом з партнерами. І так буде. Будемо тиснути на терористів на всіх фронтах – на передовій, на політичному фронті, в економічних питаннях, в інформаційній сфері. За кожен обстріл буде відповідь окупантам. За Оріхів – буде. За Чаплине – буде. За Шепетівку – буде, за Миргород, за Харків, за Маріуполь, міста Донбасу, за всіх інших, по кому бʼють російські військові, – буде їм відповідь. Росія підготувала і нашій державі, і Європі, і світу багато проблем, криз і катастроф. Але найбільшої катастрофи все ж зазнає вона сама, сама держава-терорист. Цей «Титанік» прийшов до свого айсберга 24 лютого, і хоч би як вони намагалися залишитись на плаву, у них це не вийде. Вічна слава всім, хто бореться за свободу! Вічна слава всім нашим воїнам! Слава Україні!</p>
  <div class="source"><a href="https://www.president.gov.ua/news/rosiya-postavila-ukrayinu-ta-vsih-yevropejciv-za-krok-vid-ra-77329">https://www.president.gov.ua/news/rosiya-postavila-ukrayinu-ta-vsih-yevropejciv-za-krok-vid-ra-77329</a></div>
</article>


<article>
  <h2>ЗСУ і наш народ щодня доводять окупантам, що в них немає шансів вберегтися на українській землі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-26</span></div>
  <p>Добрий вечір, українці, українки! Європейці! Нашим атомникам, усім фахівцям енергетичної галузі вдається оберігати Запорізьку атомну станцію від найгіршого сценарію, який постійно провокують російські сили. Наразі станцію вдалося підімкнути до мережі. Вітаю. Вона виробляє енергію для України. Хочу підкреслити, що ситуація залишається дуже ризикованою, небезпечною. Будь-яке повторення вчорашніх подій, тобто будь-яке відключення станції від мережі, будь-які дії Росії, які можуть спровокувати відключення реакторів, знову поставлять станцію за крок від катастрофи. Тому так важливо, щоб місія МАГАТЕ прибула на станцію якнайшвидше й допомогла тримати АЕС під українським контролем у постійному режимі. Тому так важливо, щоб російські війська вийшли зі станції та сусідніх районів і щоб зникла загроза обстрілів самої станції чи ліній електропередачі з неї. Українські дипломати й наші партнери продовжують у щоденному режимі боротися за безпеку для ЗАЕС. І сьогодні я хочу подякувати і всім тим, хто мобілізує реакцію світу на російський радіаційний шантаж. Всім нашим атомникам – ви молодці, ви круті! Усім нашим енергетикам – ви міцні, чия професійність зараз у прямому сенсі слова рятує і Україну, і Європу, коли вони долають наслідки російського терору на станції! Сьогодні можемо зробити й перші висновки про порятунок багатьох країн, багатьох народів від продовольчої кризи, яку Росія так хотіла загострити до реального голоду. Майже місяць працює експортна зернова ініціатива, і за цей час із трьох наших морських портів – Чорноморська, Одеси і Южного – експортували перший з 24 лютого мільйон тонн агропродукції. Це перемога. Це означає на практиці, що українське зерно й сам факт того, що запрацював український напрямок постачання на світовий продовольчий ринок, дають змогу не допускати хаосу на ринку, знімають гостроту продовольчої кризи і не допускають катастрофічного дефіциту. Україна була, є й буде серед гарантів світової продовольчої безпеки. До речі, 44 судна з українською агропродукцією вже відправлені в 15 країн світу, маємо ще 70 заявок на прибуття суден на завантаження. Мета – вийти на обсяг у 3 мільйони тонн експорту морем щомісяця. І це надзвичайно важливо для Африки, Азії і Європи. Важливо й те, щоб і в нашому суспільстві усвідомлювали: цей експорт не лише підтримує міжнародну суб’єктність України, а й дає робочі місця для наших громадян – це сотні тисяч робочих місць, дає доходи для українських компаній, до нашого бюджету і, що дуже важливо, дає кошти для посівної в наступному році. Я досі пам’ятаю радість портових працівників в Одесі, коли вони не просто дізналися, а реально побачили, що порт відновив роботу. Це справді важливий результат для України, для Чорноморського регіону й для усього світу. І я вдячний усім, хто долучився до цієї роботи, цієї ініціативи. Наголошую, що це повна відповідальність партнерів – не допускати будь-яких російських провокацій і зриву експорту. Продовжуємо мобілізацію інформаційної підтримки для України. Зараз такий час, що потрібно шукати ще більше нестандартних каналів поширення правди про війну Росії проти нас з вами, нашої незалежності, про потреби нашої держави. Ми постійно знаходимо нових інформаційних друзів – реальних друзів – партнерів у захисті свободи й у протидії дезінформації Росії. Так, сьогодні говорив з Джиммі Феллоном – дуже відомим американським телеведучим, актором – про варіанти того, як привернути увагу до України, як донести правду до Сполучених Штатів, до людей. Як можемо ще допомогти Україні – це було його головне питання. Питання, як перемогти в цій інформаційній війні проти брехні Російської Федерації. Ситуація на передовій залишається без суттєвих змін цими днями. Наші воїни роблять усе можливе, щоб зменшити вогневий і логістичний потенціал окупантів. Думаю, ви всі бачите відповідні новини – про знищення баз окупантів, їхніх складів, тих переправ через річки, якими вони користуються. І що успішнішими ми будемо в цьому – наша розвідка, наша армія, Служба безпеки України – то швидше зможемо змінити фронтову ситуацію на нашу користь. Збройні Сили України, увесь наш народ щодня доводять російським окупантам, що в них немає й не буде шансів вберегтися на українській землі. Настане день, коли окупанти це визнають. Або їх просто не залишиться. Вічна слава всім вам, захисники, захисниці нашої держави! Вічна слава нашому сильному, незламному, мудрому, прекрасному народу! Слава Україні!</p>
  <div class="source"><a href="https://www.president.gov.ua/news/zsu-i-nash-narod-shodnya-dovodyat-okupantam-sho-v-nih-nemaye-77353">https://www.president.gov.ua/news/zsu-i-nash-narod-shodnya-dovodyat-okupantam-sho-v-nih-nemaye-77353</a></div>
</article>


<article>
  <h2>Сьогодні дякую всім нашим льотчикам, які роблять дуже багато, щоб наблизити перемогу України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-27</span></div>
  <p>Бажаю здоров’я, шановні українці! Сьогодні в нашій державі, традиційно в останню суботу серпня, відзначається День авіації. Професійне свято людей, без яких не уявити сучасність. І без яких не уявити незалежність нашої держави. Росія сподівалася знищити нашу авіацію в перші ж години повномасштабного вторгнення. І, звичайно, це у ворога була абсолютно божевільна мета, як і багато інших подібних цілей. Повітряні сили України були збережені, і з першого дня вторгнення з честю виконують бойові завдання. За півроку 18 льотчиків отримали звання Героя України. Ще десятки відзначені державними нагородами. Їхні вміння й бойові результати стали справжньою легендою, і я неодноразово чув найвищу похвалу нашій авіації від представників армій і держав наших партнерів. Українська авіація міцна. Вона буде серед найсучасніших, це однозначно, цього вже не змінити. Але і в тих надзвичайно складних умовах, які є зараз, українські пілоти демонструють найвищий клас. Сьогодні я дякую всім нашим льотчикам, усім, хто забезпечує польоти, готує техніку до польотів, і всім, хто допомагає українській військовій авіації бути здатною виконувати бойові завдання. І окремо хочу подякувати батькам наших воїнів, мамам і татам українських льотчиків, за таких сміливих і розумних синів, які зробили й роблять дуже багато, щоб наблизити нашу перемогу – перемогу України. Ще раз – із Днем авіації України! Цього тижня до Дня Незалежності нашої держави я підписав низку указів про відзначення нагородами представників різних професій, різних груп нашого суспільства. Загалом тих, хто справді допоміг захисту України, захисту незалежності, наших людей і кого дійсно знають на фронті. Я попросив військових і правоохоронців, усі органи влади – центральні і в областях, міністерства й обласні адміністрації, а також представників медіа надати мені кандидатури тих, хто заслуговує на нагороди. Тих, хто в окопах, хто підтримує хлопців і дівчат. Назвати людей, яких знають в армії, яким справді вдячні на передовій. Які підтримують бойовий дух українців, нашу віру в себе, які поширюють правду про війну. Які мобілізують допомогу Україні за кордоном. Які підтримують переселенців… Волонтери й посадовці, журналісти й працівники комунальних підприємств, зв’язківці, транспортники та спортсмени, артисти, музиканти, громадські діячі, працівники енергетичної галузі, пошти… Багато різних людей, чиї кандидатури були запропоновані. Є й ті, хто нагороджений, на жаль, посмертно. Звичайно, я підписав укази й про нагородження наших воїнів у Збройних Силах, у розвідці, у Службі безпеки України. Загалом з 24 лютого державними нагородами України відзначені вже 27 760 наших захисників і захисниць. Завтра, у неділю, ці укази з’являться. І буде ще один указ – дуже важливий, особливий указ – про відзначення державними нагородами друзів України за кордоном, наших партнерів, наших помічників у боротьбі за свободу та життя. Тих, чий внесок справді вагомий. Тих, кому Україна завжди буде вдячна. Бо боротьба за незалежність – це боротьба всього народу, тільки так вона буває успішною. Саме такою, всенародною, вона є у нас в Україні. І саме тому Україна переможе. Народ перемагає завжди. І так само успішна боротьба за свободу у світі не може бути боротьбою лише окремих людей чи окремих держав. Це спільна робота, спільний результат, який досягається завдяки міцності й солідарності всіх, хто цінує свободу й хто не терпить тиранію. Свобода перемагає завжди. Обов&#x27;язково переможемо! Вічна слава всім нашим героям! Вічна вдячність кожному й кожній, хто допомагає воювати за свободу, за нашу державу! Слава Україні!</p>
  <div class="source"><a href="https://www.president.gov.ua/news/sogodni-dyakuyu-vsim-nashim-lotchikam-yaki-roblyat-duzhe-bag-77361">https://www.president.gov.ua/news/sogodni-dyakuyu-vsim-nashim-lotchikam-yaki-roblyat-duzhe-bag-77361</a></div>
</article>


<article>
  <h2>Ми не забули й не забудемо про жодне своє місто й про жодну свою людину – звернення Президента України</h2>
  <div class="badges"><span class="chip">UK</span> <span class="chip">2022-08-28</span></div>
  <p>Українці! Українки! Щороку в останні вихідні літа в нашій державі відзначалися два свята, дуже тісно повʼязані: День міста Донецька і День шахтаря. У 14-му році через окупантів усе змінилося для Донецька. А цьогоріч усій Україні не до свят. Але ми не забули й не забудемо про жодне своє місто й про жодну свою людину. Донецьк завжди був одним із найбагатших і найсильніших міст України. Шахтарська праця завжди була однією з найповажніших професій. Зараз Донбас майже зруйнований російськими ударами, спустошений. Гордий і славний український Донецьк принижений російською окупацією, пограбований. Росія принесла туди найстрашніше – абсолютне ігнорування цінності будь-якого життя, абсолютну неповагу до будь-кого. Окупанти принесли деградацію й загибель. І вірять, що вони там назавжди. Але вони – тимчасово. А Україна повернеться. Обовʼязково. Життя повернеться. Гідність людям Донбасу повернеться. Можливість жити повернеться. Можливість жити в безпеці й щасливо. Саме це символізуватиме наш український прапор, коли ми встановимо його в Донецьку, у Горлівці, у Маріуполі, в усіх містах Донбасу, Приазовʼя, в усіх районах, які перебувають під російською окупацією: на Харківщині, на Запоріжжі, на Херсонщині. І обовʼязково – у Криму. Україна все памʼятає. Провів сьогодні нараду з представниками сектору оборони й безпеки. Були керівники Збройних Сил України, розвідки, Служби безпеки України, міністерства внутрішніх справ та інших структур і напрямків захисту нашої держави. Всі питання, які ми розглядали, – вони важливі, але закриті, деталізувати я не можу. Але окупанти відчують її наслідки в подальших діях наших захисників. Жоден терорист не залишиться без відповіді за удари по наших містах. Запоріжжя, Оріхів, Харків, Донбас – за всіх вони отримають відповідь. Готуємося до нового тижня – він буде дуже активним. Заплановані важливі візити партнерів в Україну. Поновлю практику звернень до держав і народів, які нас підтримують. А головне – працюємо, щоб були нові обмеження для Росії за війну і щоб були нові пакети підтримки для наших захисників, для нашої держави. Оборонна підтримка – зброя й снаряди, фінансова підтримка, політична, інформаційна, підтримка нашої відбудови – щодня кожен державний посадовець має демонструвати результат у своїй зоні відповідальності. Тільки робота на результат дає право обіймати державні посади. Це мають памʼятати всі, хто був наділений владою. Дякую всім, хто сумлінно працює на державу! Дякую всім нашим захисникам і захисницям! Слава нашим воїнам! Слава нашому народу! Слава Україні!</p>
  <div class="source"><a href="https://www.president.gov.ua/news/mi-ne-zabuli-j-ne-zabudemo-pro-zhodne-svoye-misto-j-pro-zhod-77369">https://www.president.gov.ua/news/mi-ne-zabuli-j-ne-zabudemo-pro-zhodne-svoye-misto-j-pro-zhod-77369</a></div>
</article>


<article>
  <h2>Енергетична незалежність від Росії має фундаментальне значення для всіх європейців, і лише спільно ми можемо захистити Європу – виступ Президента України на конференції «Шельфу північних морів»</h2>
  <div class="badges"><span class="chip">UK</span> <span class="chip">2022-08-29</span></div>
  <p>Ваша Високосте, пане Премʼєр-міністре! Шановні присутні бізнесмени! Шановний пане Ілоне Маск! Дорогі друзі! Пані та панове! Вдячний кожному й кожній із вас, хто присутній, за можливість поспілкуватися та взяти участь у цій важливій дискусії. Я впевнений, ви детально поінформовані про ситуацію, що склалася у Європі, про ризики – я зараз чув, ви про них говорили, – які всі ми зараз маємо на додачу до жорстокої терористичної війни, яку Росія веде проти наших громадян, нашої держави, проти нашої незалежності. І важливо знати, що це – незалежність і всіх інших європейських держав. Це війна за незалежність як таку. Усі ми бачимо, наскільки дестабілізований ринок газу. Усі ми бачимо, як країни Європи переглядають свої плани щодо вугілля, вугільних електростанцій. Усі ми бачимо, що загроза енергетичної бідності стає реальною для десятків мільйонів людей у Європі, які ще зовсім нещодавно могли собі дозволити нормальне енергоспоживання. Усі ми бачимо, що ціна енергії настільки висока, що тисячі підприємств зайшли в кризу. А це призводить до скорочення робочих місць і падіння доходів робітників. А взимку ціни на енергію можуть зрости ще більше... Усі ми бачимо, що вперше з 1986-го року, коли сталася Чорнобильська трагедія, доводиться розглядати максимально серйозно сценарії протидії радіаційній катастрофі, яку Росія наближає своїм терором на Запорізькій атомній станції. Це все загальновідомі факти. Але про що вони свідчать? Люди часто роблять з одних і тих самих фактів зовсім різні висновки – хтось коректні, а хтось – помилкові. У дискусіях згодом визначається думка більшості – чи коректна, чи помилкова. І буває так, що помилки минають безслідно. А буває, що ціна помилок стає дуже високою, коли через помилкові висновки ухвалюються помилкові політичні рішення. Ось на що розраховують автори цієї масштабної – і абсолютно штучної – кризи, яку переживає Європа. Вони хочуть, щоб європейці злякалися. Щоб зробили помилкові висновки й поступилися європейськими цінностями на користь примарного зниження цін. Росія використовує економічний терор, тисне ціновою кризою й бідністю, щоб послабити Європу саме тоді, коли потрібна повна її сила для захисту від терору на війні, яку Росія веде вже понад півроку. Повномасштабної війни! А загалом її втручанню – уже вісім років. Саме на це зараз працює російська держава, її посадовці та компанії – такі, як «Газпром». На створення криз і на те, щоб кризи перейшли в катастрофи. Просто зараз Росія спалює поблизу з кордоном Фінляндії газу мінімум на 10 мільйонів євро щодня. Спалюється газ, який мав би надходити німецьким та іншим європейським споживачам. Росія не може зупинити його видобуток, не хоче відправляти європейцям, бо зацікавлена в кризі, і не має інших покупців. Тож просто спалює цей газ. Так само, як вони спалюють наших людей. 10 мільйонів євро у вогонь щодня на кордоні Росії – це сотні мільйонів євро додаткових видатків із кишень європейського середнього класу, звичайних робітників, пенсіонерів за енергію. І також щодня – через завищені ціни на ринку, через дефіцит, через те, що Росія намагається завадити заповненню європейських газових сховищ перед зимою. Нормальний ринковий гравець уже поставив би вільний обсяг газу на ринок. Держава-терорист робить усе, щоб на ринку опинилось якнайменше газу за якнайвищою ціною, що тягне зростання інших цін. І це все – частина російської гібридної агресії проти всіх людей, проти всіх нас, проти всіх вас, проти всієї об’єднаної Європи. І погляньте ще на ситуацію на Запорізькій атомній станції. Навіщо Росія це робить? Навіщо Росії радіаційний шантаж? Та ж мета, абсолютно цинічна, абсолютно прорахована – залякувати українців, залякувати всіх європейців. Шантажувати й примушувати. Це тиск заради того, щоб російські державні пропагандисти й посадовці могли говорити, що нібито це не Росія винна, а хтось інший створив чергову кризу, і нібито на цього іншого треба впливати, і нібито треба домовлятися з Кремлем саме заради цього. Просто вдумайтеся в це: Росія – це єдиний терорист у світі, який зумів перетворити атомну станцію на поле бою і який послідовно робить усе, щоб Європа дивилася, а куди ж вітер може понести цю радіацію, якщо, не дай боже, станеться катастрофа. Більшість зі старшого покоління Норвегії, думаю, добре пам’ятає, що наслідки аварії на Чорнобильській станції були відчутні навіть у центральній Норвегії, в районі Тронхейма, та на півночі вашої країни. І для всіх нас – це страшний ризик. Це памʼять про неприпустиме, а для Росії – це просто додаткова можливість. Річ у тім, що в російського керівництва така специфічна бандитська логіка – вони створюють проблеми, сподіваючись, що жертви цих проблем прийдуть і спробують домовитись про їх вирішення, а бандит за це щось отримає. Росія хоче, щоб Європа заплющила очі на війну, і заради цього провокує внутрішній хаос у Європі. У нас Росія хоче забрати свободу силою зброї, а у вас – цими кризами, які вона створює та загострює. Росія хоче змусити вас відмовитися від європейських цінностей. Ось коректний висновок із наявних фактів. І на основі цього висновку потрібна коректна політика. Політика ще більшого об’єднання, про що сказав Прем’єр-міністр зараз, обʼєднання у Європі заради нашого спільного захисту. Політика ще більшої енергетичної незалежності Європи від Росії. Політика ще більших санкцій проти Росії. Це не нормально, коли проти «Росатома» досі немає блокувальних санкцій за радіаційний шантаж на Запорізькій АЕС, за який відповідальні й конкретні працівники «Росатому», що перебувають на станції. І це не нормально, коли будь-який російський громадянин може отримати візу в європейські країни, щоб відпочити чи з&#x27;їздити на шопінг – ми це знаємо з вами прекрасно, – навіть якщо він – воєнний злочинець чи допомагає російській державі працювати проти Європи. Це не нормально, коли деякі європейські компанії досі не визначилися, чи йти їм з російського ринку. І це не нормально, коли хтось іще сподівається на співпрацю з Росією в енергетичній сфері. Жодних поступок бандитам не може бути! Тільки нові санкційні удари по них. Я хочу навести приклад Норвегії – приклад справжньої принциповості в захисті Європи. Попри те, що Норвегія не є членом Євросоюзу, ви приєдналися до європейських санкцій проти Росії. Оборонна та інша допомога нашій державі з боку Норвегії є життєво важливою – ми будемо завжди вдячними за це. Ми раді чути, що ваші енергетичні компанії збільшують обсяги постачання газу європейським країнам у той час, як Росія готова просто спалювати газ, аби тільки не постачати його. І ми відзначаємо внесок Норвегії у розвиток відновлюваних джерел енергії, в уловлювання та зберігання вуглецю, у розвиток акумуляторів та водневої енергетики. Європа стане справді міцною та убезпеченою від криз, коли всі європейські країни стануть настільки ж принциповими, як Норвегія. Зі свого боку Україна вже зараз може зробити – і робить – конкретні речі для захисту наших спільних цінностей і нормального життя на континенті. Ми воюємо за свободу й за все те, на чому базується Європа, захищаючи всіх європейців у цій війні. І це не пафос – це правда! Ми обʼєднали європейців і допомогли подолати різні суперечності, які розколювали континент десятиліттями. Ми показали, яку силу має Європа, коли обʼєднується, і яких ворогів може долати. Окрім цього, Україна може стати – і, я в це вірю, стане – одним із гарантів енергетичної безпеки Європейського континенту. Разом з Україною ви зможете не допустити ніколи більше таких цінових криз. Ми маємо унікальну систему газосховищ обсягом понад 30 мільярдів кубометрів поблизу з кордоном Європейського Союзу. Нас запитують: як можна допомогти? Ось так практично – використайте наші газосховища вже в цьому сезоні. На сьогодні, наприклад, у нас вільний обсяг – 15 мільярдів кубів. Для України необхідно 3 мільярди додаткового резерву, який ми просимо вас зберігати в нас, а ще 12 мільярдів кубометрів – це може бути газ, необхідний взимку для безпеки усієї Європи. Ви можете допомогти нам. І це буде вашою допомогою і нам, і собі. Україна має також значні поклади природного газу. Керівництво Росії мріяло вкрасти в нас і цю частину нашого національного багатства. Але ми не дозволимо цього зробити. Ми запрошуємо всіх інвесторів, підрядників і сервісні компанії приходити у видобуток газу в Україні. Хочете прагматично допомагати нам – будь ласка, це інструмент. Отримувати ліцензії, укладати угоди про розподіл продукції, здійснювати розвідку і буріння. Ми були б вам вдячні. Наші родовища газу можуть відігравати для Європи таку ж стабілізаційну роль, як і родовища, зокрема, Норвегії. Ми готуємося збільшити експорт нашої електрики країнам Євросоюзу – попри війну, в час війни ми забезпечуємо цей експорт, і наша електрика значно дешевша, ніж зараз є на ринку. Ми реально можемо допомогти подолати кризу вартості життя в сусідніх із нами країнах ЄС. І запрошуємо вас інвестувати у виробництво «зеленої» енергії та «зеленого» водню в Україні. Наша держава – одна з найкращих локацій для забезпечення всієї Європи «зеленою» енергією і «зеленим» воднем. У нас є все для цього – достатньо площ, хороший вітер, хороше сонце, а також готова енергетична логістика – це потужні лінії електропередачі, це газопроводи, які можуть бути використані для водню – звичайно, після відповідної модернізації. Ми не вперше говоримо, що незалежність Європи від Росії, зокрема в енергетиці, має фундаментальне значення для всіх європейців. І ми не вперше говоримо, що разом з Україною Європа здатна зробити значно більше, ніж із Росією. Ми не хочемо дивитись у минуле, не хочемо повторювати, хто нас не почув. Україна хоче, щоб ми всі зараз не втратили тих можливостей, які маємо в цей історичний момент. Тільки спільно ми можемо захистити Європу. Тільки зберігаючи нашу максимальну принциповість. І тільки разом досягнувши перемоги в цій війні. Я дякую вам за увагу! Дякую! Слава Україні!</p>
  <div class="source"><a href="https://www.president.gov.ua/news/energetichna-nezalezhnist-vid-rosiyi-maye-fundamentalne-znac-77377">https://www.president.gov.ua/news/energetichna-nezalezhnist-vid-rosiyi-maye-fundamentalne-znac-77377</a></div>
</article>


<article>
  <h2>Важливо робити все, щоб Росія більше ніколи не могла шантажувати ані Україну, ані Францію – виступ Президента Володимира Зеленського на щорічних зборах французьких підприємців під егідою бізнес-об’єднання MEDEF</h2>
  <div class="badges"><span class="chip">UK</span> <span class="chip">2022-08-29</span></div>
  <p>Пане голово MEDEF! Шановні міністри, шановні члени MEDEF! Пані та панове! Я вдячний вам за запрошення, за цю можливість звернутися до вас, а у вашій особі – до всього народу Франції, до кожного й кожної, хто вірить, що ніхто не має права руйнувати чиєсь життя. Я знаю, що MEDEF об’єднує й захищає інтереси сотень тисяч підприємств Франції. Ви представляєте людей, які створили, розвивають бізнес у різних сферах, абсолютно різні виробництва. Ви представляєте людей, які важко працюють, щоб мати змогу забезпечити своїх дітей і реалізувати свої права. Право жити, право бути вільними, право на щастя, право на добробут, право на житло, на освіту, право на роботу, на гідну оплату праці та інші абсолютно звичні сучасні людські права. І насправді ваше об’єднання представляє саме таких людей, яких представляю і я як Президент України. Наші люди не хотіли чогось більшого, ніж жити у власній країні, користуватися своїми свободами, працювати заради власного блага та майбутнього своїх дітей. Україна не йшла додому до когось іншого зі зброєю. Українці не збиралися грабувати якийсь інший народ чи якусь державу. Ми дбали про свій соціальний розвиток, про свою демократію та мріяли про те, що одного дня будемо разом з вами та іншими народами Європи у Європейському Союзі. І саме тому почалася ця російська війна проти України. Керівництво Росії побачило, що Україна може стати й стає позитивним прикладом для нашого регіону. Прикладом того, що демократія може дати суспільству більше, ніж диктатура. Це здається очевидною думкою у Західній Європі, а на сході нашого континенту, і особливо на території колишнього СРСР, це не очевидний факт, це потрібно доводити. І Україна робила все, щоб це довести. Наша держава показувала приклад, як без шалених нафтодоларів чи газоєвро дбати про суспільство. Як створювати можливості для соціального розвитку. Як посилювати регіони держави, а не викачувати гроші з них. Як будувати сучасну інфраструктуру. Як завдяки відкритості суспільства, сучасності державних інституцій створювати такі можливості для громадян, яких просто не мають інші в нашому регіоні. Зокрема, ми проводили й далі реалізуємо цифровізацію державних послуг. Наша мета в тому, щоб відносини між громадянином і державою, між будь-якою компанією та державою здійснювалися взагалі без посередництва чиновника. Це обов’язкова умова для подолання будь-яких ризиків корупції та для справжньої свободи людей і бізнесу – те, на що не можуть наважитися десятки інших урядів. І те, що кожен українець має у своєму смартфоні сьогодні. Це державний сервіс «Дія», який дає людям десятки різних можливостей: від цифрових документів і сертифікатів про вакцинацію до можливості реєструвати бізнес чи платити штрафи. Ми поєднуємо нашу економіку та енергетику з європейським ринком та іншими передовими світовими ринками. Ми маємо поклади природних ресурсів, які критично важливі для світової економіки, зокрема це літій, титан, уран тощо. Україна вже стала гарантом світової продовольчої безпеки. Значення нашого аграрного експорту проявилося на сто відсотків, коли Росія заблокувала українські порти і, як наслідок, загострилася світова продовольча криза. Війна Росії проти України – це не просто колоніальна війна в найгіршому сенсі цих слів, це не просто намагання привласнити нашу землю, ресурси чи потенціал наших людей. Росія намагається через знищення України зруйнувати надію всіх народів поряд зі своїми кордонами та всіх народів на території самої Росії на те, що свобода справді спрацює. На те, що демократія допоможе з розвитком. На те, що людські права та людська гідність можуть дати суспільству більше, ніж милість якогось там диктатора. Саме тому російська війна проти України така жорстока. Саме тому вона стала тотальною з першої хвилини 24 лютого. Саме тому російські крилаті ракети й артилерія з першого дня руйнують усе. Все, що будували й розвивали покоління українців. І школи, і лікарні, університети, залізничні вокзали, аеропорти, житлові будинки звичайних людей, фабрики, хлібозаводи, портові об’єкти й навіть звичайні шиномонтажі, звичайні шопінг-моли, машинобудівні заводи, водопровідні станції, електростанції – абсолютно все. Скинути бомбу на пологовий будинок, на театр чи на склад з продовольством – російським окупантам байдуже. Все це – для них однакові мішені. Спалювати міста й робити мільйони людей вимушеними переселенцями – для них це просто інструменти. Бо ціль Росії – знищити Україну як демократію, як соціальну державу, як економічну силу, суспільство освічених людей, які вміють працювати заради власних інтересів. Як усі люди. Але саме тому я вірю в нашу перемогу. Коли хтось воює із цілим народом, у нього немає шансів. Для нас – це саме народна війна. А народи нездоланні! І коли у народу є такі друзі, як в українців, перемога стає неминучою. Я щиро вдячний вам, народу Франції, вдячний особисто Президенту Еммануелю Макрону за підтримку в цій боротьбі за свободу. Я бачив, як Еммануель шукав дипломатичний шлях, шукав кроки, щоб зупинити війну. Я присвятив кілька років на посаді Президента тому, щоб знайти рішення, мирне, дипломатичне, модель співіснування без війни. Але, на жаль, керівництво Росії не хоче жити без війни. Керівництво Росії бачить у вільному та демократичному житті України екзистенційний виклик для себе. Тому вони хочуть воювати, хочуть знищувати. Вони думають, що так можуть убезпечити свою диктатуру на довгі роки. І тому важливо досягти перемоги. Важливо робити все, щоб перемога сталася якнайшвидше. Важливо робити все, щоб Росія більше ніколи не могла шантажувати ані Україну, ані Францію. Ви ще не відчуваєте цього так сильно, як ми. І дай боже, щоб війна не прийшла на вашу землю, але все це є. Все це – їхній план. Ні будь-яку європейську державу, ні Європу загалом не можна шантажувати ні війною, ні енергокризою, ні продовольчою кризою. Важливо відбудувати Україну після війни. Мир для України, гарантії безпеки, відновлення всього, що зруйнували російські окупанти, стане наочним доказом того, що європейська ідея сильніша, ніж будь-які диктатури, а цінності свободи, рівності, взаємодопомоги долають будь-який терор. І ось чому я звертаюся сьогодні до вас. Україна може дати вам тисячі контрактів, тисячі робочих місць. Нам потрібен ваш досвід і ваша участь у відбудові після бойових дій. Ми розпочали вже зараз – на вільній території нашої країни. Ми запрошуємо будівельні компанії взяти участь у відбудові інфраструктури, локалізації виробництва будівельних матеріалів. Запрошуємо компанії, які можуть допомогти у модернізації комунальної інфраструктури – це водопостачання, очищення води, сортування й переробка сміття. Запрошуємо енергокомпанії долучитися до видобутку та зберігання газу, до «зеленої» енергетики, виробництва водню, розвитку нашої атомної енергетики. Запрошуємо автомобільні компанії до локалізації виробництва електрокарів і комплектувальних. Запрошуємо продуктові компанії в агропереробку та виробництво продуктів харчування для 40-мільйонного ринку України та всього ринку Європи, з яким ми повністю інтегровані. І ми прийдемо на всю нині окуповану Росією територію нашої держави, щоб повернути цю територію у Європу. Мабуть, декому з вас уже відомо, що на рівні наших урядів – України та Франції – ми готуємо проведення в Парижі восени такої ініціативи – форуму з питань відновлення України. Я запрошую ваші компанії до участі в цій ініціативі. Знаю, що є компанії, які вже відгукнулися й беруть участь у відбудові нашої держави. Зокрема, вдячний компанії «Матьєр» за підтримку у відновленні нашої мостової інфраструктури. Хочу також подякувати регіону Іль-де-Франс за започаткування партнерства з Чернігівською та Київською областями, регіону Гранд-Ест – за партнерство з Харківською областю. А також усім малим і великим містам Франції, які прийшли на допомогу Україні в цей важливий, жорстокий час. Я пригадую, як минулого року, ще до початку повномасштабної війни, ми бачились у Києві з делегацією MEDEF. Обговорювали гарні ідеї, амбітні проекти. Я хочу підтвердити: ми зможемо їх реалізувати, зможемо зробити дуже багато разом. Бо ми однаково цінуємо свободу, однаково поважаємо людські права, однаково дбаємо про соціальний розвиток. Ми всі – люди, ми всі – європейці, і цим усе сказано! Дякую вам за увагу! Дякую, Франціє, за підтримку! Слава Україні!</p>
  <div class="source"><a href="https://www.president.gov.ua/news/vazhlivo-robiti-vse-shob-rosiya-bilshe-nikoli-ne-mogla-shant-77381">https://www.president.gov.ua/news/vazhlivo-robiti-vse-shob-rosiya-bilshe-nikoli-ne-mogla-shant-77381</a></div>
</article>


<article>
  <h2>Країни Європи та весь вільний світ мають стимулювати громадян Росії до боротьби за зміну російської політики – звернення Президента України до учасників Стратегічного форуму у м. Блед (Словенія)</h2>
  <div class="badges"><span class="chip">UK</span> <span class="chip">2022-08-29</span></div>
  <p>Добрий день, шановні пані та панове! Шановні учасники форуму! Вдячний за цю можливість звернутися до вас і до всіх присутніх, а також до всіх європейців! Сьогодні для нас важливий день – День памʼяті захисників України, які загинули в боротьбі за незалежність, суверенітет і територіальну цілісність нашої держави. У цей час у серпні 2014 року були підло вбиті українські воїни під містом Іловайськом на Донбасі. Вони були жорстоко розстріляні російськими військами. Україна втратила тоді сотні своїх синів – за кілька днів. Сотні з тисяч, які загинули у війні з 2014 року. У війні, яка розпалилася 24 лютого цього року до масштабів тотальної. Повномасштабної війни Росії проти життя та свободи наших людей, проти звичайних мирних міст, які стираються до руїн російською артилерією, і проти культури нашого народу, яку Росія хоче стерти повністю – російські пропагандисти й посадовці навіть не приховують цієї мети, вони говорять абсолютно відкрито, що хочуть знищити все українське, щоб його не існувало. Вони не сприймають сам факт незалежного існування нашого народу. Як і будь-якого з ваших народів. Коли ми стримуємо російську агресію на своїй землі, ми захищаємо кожен європейський народ від точно такої ж експансії – експансії тих, у кому не залишилося нічого людського. Що може бути людського в тому, хто ґвалтує дітей на очах у батьків? У тому, хто змушує мешканців цілого села – усіх, від малих діточок до літніх людей, – сидіти протягом місяця в підвалі школи? Що може бути людського в тому, хто скеровує на звичайний заповнений людьми шопінг-мол важкі протикорабельні ракети, які будувалися для знищення авіаносців? У тому, хто забезпечує снарядами артилерію, яка день у день спалює міські квартали, звичайні житлові будинки. У тому, хто допитує й катує людей у так званих фільтраційних таборах, які створені російськими силами по всій окупованій території. Уявіть: ХХІ століття, фільтраційні табори. Що може бути людського в тому, хто розлучає українських дітей з батьками й віддає на злочинне усиновлення в Росії, знаючи, що в Україні в цих дітей є рідні. Живі родичі, які шукають їх. Коли ми говоримо про російську агресію проти України і про весь тиск Росії на Європу, яким супроводжується ця агресія – а це дуже цинічний тиск, це свідоме руйнування нормального економічного й соціального життя, це енергетична, цінова кризи у Європі, які штучно загострюються Росією, – коли ми говоримо про все це, ми маємо на увазі далеко не тільки тих, хто перебуває на вищих щаблях російської владної ієрархії. Йдеться про тисячі й тисячі різних людей із паспортом громадянина Росії. Про тих, хто стріляє на полі бою по наших воїнах і розстрілює в потилицю мирних людей. Ідеться про тих, хто тисне на кнопки запуску російських ракет по українських містах. Про тих, хто розробляє й виробляє ці ракети та іншу зброю, що використовується для терору. Тих, хто працює в компаніях, які забезпечують російську армію та спецслужби. Тих, хто збирає, перевозить та всіляко підтримує російських убивць. Ідеться про тих, хто утримує корумпованих російських посадовців і генералів, хто керує численними бізнесами, які повʼязані з корумпованими посадовцями Росії. Тих, хто сіє ненависть до будь-яких проявів свободи, пропагує війну, підтримує репресії. Йдеться про тих, хто мовчить, коли бачить все це, і хто нічого не робить – не протестує, не бореться, навіть коли перебуває у повній безпеці у європейських країнах. Російська війна проти України триває з 2014 року. Вже понад півроку російська держава витрачає всі наявні в неї ресурси на те, щоб зруйнувати нашу державу, розколоти Європу. Більшість європейських країн уже бачили й пережили ті чи інші намагання Росії тиснути, завдавати збитків, завдавати людям страждань. І, за логікою будь-якої нормальної людини, саме громадяни Росії, у яких залишилося щось людське, мають бути найпершими в протидії війні. Якщо у них є совість, якщо у них є сором. Але ми не бачимо постійних і помітних антивоєнних протестів за участю громадян цієї держави – навіть там, де для них немає ризику будь-яких репресій за протести, ще раз це повторюю. А чому так? Я залишу вам це запитання. Воно складне: то чому ж так? Європа – не тиха гавань, де можна просто пересидіти той час, коли хтось інший бореться проти російського терору. Але, на жаль, багато громадян Росії саме так сприймають Європу. Саме для цього їм потрібні європейські візи. І, на жаль, жодна з ваших держав не застрахована від того, що воєнні злочинці, на чиїх руках – кров українців, приїдуть до вас просто як туристи, а одного дня отримають наказ – і стануть зовсім не туристами. Так не має бути. І всі ми у Європі маємо від цього захищатися. Як ті, хто в складі Європейського Союзу, так і всі інші європейські країни. Бо російський терор – це однакова загроза для всіх нас, для всіх, хто тут живе, для всіх європейських народів. Хто не бореться проти терору, той підтримує його, а отже, розділяє відповідальність за всі його наслідки. Це має бути правилом, яке поверне силу всім іншим правилам. Держава, яка погрожує всім навколо себе – від країн Балтії до Казахстану, – має потрапити під повне ембарго від усіх у світі, хто цінує свободу й поважає себе. Потрібне ембарго на всі відносини з Росією, з державою-терористом, поки Росія продовжує війну, поки вона окуповує чужу територію, знищує життя інших народів. Пані та панове! Україна платить найстрашнішу ціну за свободу й за наші з вами спільні ідеали. Тисячі людей загинули. Десятки міст і сіл знищені. Тепер це чорні руїни, які дивляться спаленими вікнами на Росію й на те, чи здатен світ її зупинити та притягти – не забути, притягти обов’язково – до відповідальності за все зроблене проти мирних людей. Мільйони українців були змушені залишити рідні місця, рятуючись від бойових дій. І ми не маємо сил бачити, як іноді у деяких європейських містах під прапором окупантів принижують наших людей. Ми не маємо сил бачити, як тисячі винних у цій війні цинічно посміхаються, сподіваючись, що Росії нібито вдасться перетиснути Європу й повернутися до, як це називають, business as usual. І сотні мільйонів людей по всьому вільному світу теж не мають сил це бачити. А отже, потрібно діяти зараз, щоб наша з вами спільна свобода була захищена на покоління вперед. Стабільність і вільний розвиток Східної Європи, Балкан і всіх інших частин нашого континенту, цінності нашого континенту, свобода мають бути захищені й гарантовані. І це означає дуже конкретні речі. Достатню оборонну підтримку України, підтримку зброєю, снарядами, щоб ця війна не затягувалася, щоб перемога була досягнута якнайшвидше. Достатній санкційний тиск на Росію, щоб знищити ілюзію російського керівництва, ніби їм вдасться вистояти в протистоянні з вільним світом. Достатній захист самої Європи, наших людей, наших ринків від гібридної агресії Росії, яка робить таку саму ставку на поширення криз, поширення бідності, як і на зброю. Це означає й нашу з вами тісну координацію в посиленні нашого обʼєднання, в інтеграційних процесах у Європі, у безпековій співпраці між нашими державами. Сильніша Україна – це сильніша Європа. Сильніші Балкани – це сильніша Європа. Ми маємо й надалі допомагати одне одному на європейському шляху – як ми й робимо це зараз. І обовʼязково – увесь Європейський Союз, усі країни Європи, увесь вільний світ мають стимулювати громадян Росії до боротьби за зміну російської державної політики, стимулювати до того, щоб вони не мовчали й не були співучасниками терору. Ви знаєте, що потрібно робити. Я вдячний усім, хто вже допомагає Україні. Допомагаючи нам, ви віддавали не надлишки, а те, що справді має значення і для вас. Ми це цінуємо. Ми знаємо, що коли ми боремося, коли ми всі разом з вами боремося проти цієї агресії, ми боремося не просто за себе, а за те, щоб Європа перемогла. Реальна боротьба кожної країни за незалежність – це тяжкий шлях, це те, що здобувають покоління. І зараз ми маємо змогу досягти перемоги для себе, для наших дітей, для онуків, для всіх поколінь наших народів, які боролися за свободу раніше. Я впевнений, ми переможемо. Переможемо разом. І це буде зроблено в імʼя Європи, в імʼя усіх, хто віддав своє життя за свободу. Я дякую вам за підтримку! Я дякую вам за увагу! Слава Україні!</p>
  <div class="source"><a href="https://www.president.gov.ua/news/krayini-yevropi-ta-ves-vilnij-svit-mayut-stimulyuvati-gromad-77397">https://www.president.gov.ua/news/krayini-yevropi-ta-ves-vilnij-svit-mayut-stimulyuvati-gromad-77397</a></div>
</article>


<article>
  <h2>Окупанти мають знати: ми гнатимемо їх до нашого кордону, лінія якого не змінювалась – звернення Президента України</h2>
  <div class="badges"><span class="chip">UK</span> <span class="chip">2022-08-29</span></div>
  <p>Українці! Українки! Сьогодні ми вшанували памʼять наших воїнів, які віддали своє життя за нашу державу, за нашу незалежність. Цей день памʼяті визначений саме на кінець літа, на 29 серпня, щоб нагадати всім про трагічні події 14-го року, про Іловайськ, про те, що ця війна, яка почалася з окупації Росією нашого Криму, з намагання захопити Донбас, має закінчитися саме там – у звільненому Криму, у звільнених містах Донбасу, виходом наших військових на державний кордон України. Ми завжди памʼятали про цю нашу мету. Ми про неї не забуваємо. Збройні Сили України, наша розвідка, наші сили оборони роблять свою справу. Я впевнений, що ви всі розумієте, що відбувається, за що ми боремось і чого ми прагнемо. І наші воїни не потребують жодних анонсів чи інформаційних хвиль у спину. Україна повертає своє. І буде повертати Харківщину, Луганщину, Донеччину, Запоріжжя, Херсонщину, Крим, обов’язково – всю нашу акваторію Чорного й Азовського морів – від Зміїного до Керченської протоки. Це буде. Це наше. І так само, як це розуміє наше суспільство, я хочу, щоб це розуміли й окупанти. Не буде їм місця на українській землі. Хтось хоче знати, які в нас плани? Ви не почуєте конкретики від жодної справді відповідальної особи. Бо це війна. І так – на війні. Але окупанти мають знати: ми гнатимемо їх до кордону. До нашого кордону, лінія якого не змінювалась. Окупанти її добре знають. Якщо вони хочуть вижити – російським військовим настав час тікати. Їдьте додому. Якщо ви боїтеся повертатись до себе додому в Росію – що ж, хай такі окупанти здаються в полон, і ми гарантуємо їм виконання всіх норм Женевських конвенцій. Якщо ж вони мене не почують – матимуть справу з нашими захисниками, які не зупиняться, поки не звільнять усе, що належить Україні. І це не щось особливе. Це не щось таке, що нібито почалося. Ми говорили про це 187 днів. Сьогодні провів наради з військовими, з представниками військово-промислового сектору, з урядовцями. Важливі наради, важлива тематика, озвучувати її – неправильно. Але результат із часом бачать усі. Бачать, коли наші захисники знищують логістику, бази, командні центри ворога. Це – продовжимо. Зробив сьогодні три звернення до закордонних партнерів. Перше – Норвегія. Взяв участь у роботі енергетичного форуму, і хочу подякувати Прем’єр-міністру Норвегії пану Стере за новий пакет підтримки для України – близько 200 мільйонів доларів у межах енергетичної підготовки до зими. Друге звернення – Франція. Потужне об’єднання підприємців – сотні тисяч бізнесменів, мільйони власників, менеджерів і працівників. Вдячний їм за підтримку й за розуміння того, за що ми боремося в Україні і що ця боротьба – спільна для всіх європейців. Третє звернення – до учасників безпекового форуму в Словенії, зокрема, до наших друзів – лідерів країн Центральної Європи й Балкан. Увечері підписав указ про нагородження наших воїнів. 141 учасник бойових дій відзначений державними нагородами, десять із них – посмертно. Дуже важливо – сьогодні мав честь вручити ордени «Золота Зірка» рідним, сімʼям Героїв, які загинули під час виконання бойових завдань. Вічна памʼять усім нашим героям! Вічна слава всім, хто бореться за свободу для всієї нашої землі! Слава Україні!</p>
  <div class="source"><a href="https://www.president.gov.ua/news/okupanti-mayut-znati-mi-gnatimemo-yih-do-nashogo-kordonu-lin-77413">https://www.president.gov.ua/news/okupanti-mayut-znati-mi-gnatimemo-yih-do-nashogo-kordonu-lin-77413</a></div>
</article>


<article>
  <h2>Україна буде повноправним членом ЄС і вже найближча з Європою, ніж будь-коли – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-30</span></div>
  <p>Українці! Українки! Сьогодні Верховна Рада попрацювала доволі результативно і, зокрема, підтримала декілька важливих законів та ратифікацій, що наближають нас до Європейського Союзу. Хоч би як було складно – і навіть в умовах такої війни – ми крок за кроком рухаємося до повноправного членства в ЄС. Щойно я підписав ці документи – про приєднання до Конвенції про спрощення формальностей у торгівлі товарами і до Конвенції про процедуру спільного транзиту. Вони є фактичною реалізацією митного безвізу. Ми зробили це в рекордний строк і абсолютно злагоджено – усі гілки влади. І я хочу подякувати всім нашим дипломатам, урядовцям, депутатам, які забезпечили цей результат. Україна буде повноправним членом ЄС – і ми вже найближчі з Європою, ніж будь-коли в попередні десятиліття. Вже прибули в нашу державу представники МАГАТЕ, які мають відвідати Запорізьку атомну станцію. Це важлива місія, і ми робимо все, щоб вона відбулася безпечно і працювала повною мірою. На жаль, Росія не припиняє провокацій якраз на тих напрямках, із яких місія має прибути на станцію. Але сподіваюся, що місія МАГАТЕ зможе почати свою роботу. Ситуація на ЗАЕС і в Енергодарі, у навколишніх районах залишається надзвичайно загрозливою. Окупанти не залишають станцію, продовжують обстріли, не забирають з території АЕС свою зброю та боєприпаси. Вони залякують наших атомників. Ризик радіаційної катастрофи через російські дії не зменшується ні на годину. Сьогодні вночі говорив про це з Президентом Франції Еммануелем Макроном. Скоординували наші позиції в захисті України та Європи від російського радіаційного шантажу. Вдень обговорив ситуацію на Запорізькій АЕС та направлення місії на станцію з гендиректором МАГАТЕ Гроссі. Сподіваюся, що разом з міжнародними організаціями, з усіма нашими партнерами ми зможемо повернути станцію під повний контроль України й змусити Росію забрати всіх своїх військових, зброю зі станції. Потрібна негайна й повна демілітаризація ЗАЕС. Тільки Україна може гарантувати, що на Запорізькій станції всі процеси відбуватимуться згідно зі стандартами та під контролем. Росії це просто не потрібно. Провів сьогодні зустріч і з американськими сенаторами – паном Портманом і пані Клобучар, які прибули до Києва. Це люди, які зробили дуже багато для захисту нашої держави й загалом свободи у Європі та світі. Подякував за двопартійну підтримку. Ключова тема переговорів – це, звичайно, наша взаємодія зі Сполученими Штатами Америки й необхідні кроки для нашої спільної перемоги в цій битві за свободу. Зокрема, обговорили посилення підтримки України – фінансової та безпекової, посилення санкцій проти Росії – ці санкції мають наростати, як грудка снігу, щоб знести терористичний потенціал цієї держави. Протягом цієї доби окупанти жорстоко обстрілювали Харків, Миколаїв, інші наші міста. І майже всюди – саме цивільну інфраструктуру. Лише один російський обстріл Харкова забрав сьогодні життя п’яти людей, ще 12 поранені. Є жертви й унаслідок інших обстрілів... Вічна пам’ять усім, чиє життя забрали окупанти! Збройні Сили нашої держави, наші спецслужби, наша розвідка роблять усе можливе й неможливе, щоб кожен російський військовий обов’язково відчув українську відповідь на цей страшний терор, який Росія принесла на нашу землю. По всій тимчасово окупованій території України, від Криму до Харківщини, у російської армії немає й не буде жодної безпечної бази, жодного тихого місця. Наші захисники знищуватимуть усі склади, штаби окупантів, їхню техніку, хоч би де вони розміщувалися. Під Севастополем – значить, під Севастополем. Під Луганськом – значить, під Луганськом. Це українська земля, і окупанти можуть зробити тільки дві речі: втекти або здатися в полон. Інших опцій ми їм не залишаємо. Активні бойові дії наразі відбуваються майже по всій лінії фронту – і на півдні, і на Харківщині, і на Донбасі. Особливо хочу сьогодні подякувати бійцям 56-ї і 110-ї бригад, які проявляють максимальну стійкість і героїзм на Авдіївському напрямку. Воїнам 53-ї і 93-ї бригад, які захищають Бахмутський напрямок, захищають мужньо, розумно, героїчно. Російське військове командування отримало вказівку захопити Донецьку область до кінця серпня. Кінець серпня – це вже завтра. А на Донбасі – український прапор і українські герої. Попри все – попри цілодобовий російський вогонь, попри намагання окупантів перекинути туди різних найманців та «зеків»... Я дякую кожному й кожній, хто стійко тримається, хто захищає позиції і хто влучно «мінусує» окупантів, їхню техніку, логістику, боєприпаси. Також сьогодні хочу ще раз звернути увагу всіх наших людей у Криму: будь ласка, тримайтеся якомога далі від російських військових обʼєктів. Не перебувайте поблизу російських баз і військових аеродромів, повідомляйте спеціальним службам України всю відому вам інформацію про окупантів, щоб звільнення Криму відбулося швидше. Вічна слава всім нашим героям! Вічна слава всім, хто допомагає боротися за життя, за незалежність! Слава Україні!</p>
  <div class="source"><a href="https://www.president.gov.ua/news/ukrayina-bude-povnopravnim-chlenom-yes-i-vzhe-najblizhcha-z-77437">https://www.president.gov.ua/news/ukrayina-bude-povnopravnim-chlenom-yes-i-vzhe-najblizhcha-z-77437</a></div>
</article>


<article>
  <h2>В Україні зараз вирішальна битва за свободу; ми вдячні вам, що в цій битві ми не наодинці – звернення Президента до учасників щорічної конференції Forum 2000 у Празі</h2>
  <div class="badges"><span class="chip">UK</span> <span class="chip">2022-08-31</span></div>
  <p>Шановний пане Прем’єр-міністре Фіало! Шановні учасники форуму! Пані та панове! Я вдячний за можливість звернутися сьогодні до вас. Сьогодні вже 189-й день повномасштабної війни українського народу за свободу. І це війна за свободу не тільки для наших людей. У різні часи і в різних частинах світу відбуваються саме такі битви, у яких свобода перемагає або програє. Не для одного народу – для багатьох. Для багатьох країн і на довгий час. Всі ми пам’ятаємо 1968-й рік. Пам’ятаємо, як люди тоді відчули прагнення до свободи, як боролися за свободу і як у центрі Європи виник історичний шанс на свободу для величезного простору, який у той час був під владою тиранії. Цей шанс був знищений радянськими танками в Празі. Світ тоді не відчув, якого масштабу ця битва і що саме знищується. Не відчув, яким був би результат перемоги, і не захотів одразу побачити, до чого призведе поразка свободи в цій битві. Європа й досі змушена долати наслідки того, що тиранія змогла тоді втриматися ще на 20 років. Змогла втриматися завдяки тому, що свободі не допомогли. Не допомогли їй проявити себе на повну силу. Не озброїли її так, як було треба. І не об’єдналися заради неї. До чого це призвело? До смертей і страждань. До хвилі біженства. До того, що країни сходу й центру Європи ще на десятиліття залишилися без свободи. І не тільки без політичної, культурної чи особистої свободи людей. А й без економічної свободи, без багатьох проявів нормального соціального розвитку. Лише діти й онуки змогли отримати ті можливості й добробут, що мали бути по праву ще в покоління їхніх батьків, які були молодими в час Празької весни. Але найстрашніше те, що у прихильників тиранії, які жили в той час і які бачили знищення свободи танками, у всіх, кого дратує свобода, у всіх, хто зневажає право народів на самовизначення, саме тоді виникла ілюзія, що свобода програє танкам. Ілюзія, що нібито треба бути достатньо жорстоким, нібито треба ввести достатню кількість танків, нібито треба залякати демократичний світ – і свобода не витримає, неминуче впаде. Ви чуєте саме цю ілюзію, коли противники свободи кажуть, що нібито треба рішучіше давити танками той чи інший протест, те чи інше повстання. Коли вони кажуть, що треба просто кинути більше танків, щоб придушити незалежність того чи іншого народу. Ця ілюзія наробила багато зла після 1968 року. І ця ілюзія – в основі повномасштабного вторгнення Росії в Україну, яке розпочалося 24 лютого. Але саме тут, на нашій землі, і саме зараз, у наш час, ми маємо історичний шанс розбити цю ілюзію! В Україні зараз – вирішальна битва за свободу. Я вдячний вам за те, що ми в цій битві не наодинці. Я вдячний за підтримку, яку ми одержали. Вдячний за об’єднання, яке ми зберігаємо. Я хочу відзначити роль Чехії в захисті свободи – це справді вагомо. Особиста залученість пана Прем’єр-міністра Фіали, багатьох представників вашої держави – вона справді для нас важлива. Ми вже зробили багато. Тиранія відчула, що вільні народи вміють захищатись і що перемога свободи є абсолютно вірогідною. Це досягнуто на різних напрямках протистояння. Від передової, де наші українські воїни фізично захищають свободу, до політичної сфери, у якій нам вдалося досягти історичного результату заради Європи. Україна навіть у такий страшний час зробила все необхідне, щоб здобути статус кандидата в члени Європейського Союзу. Я вдячний народу Чехії, вашому уряду, парламенту за підтримку нас на європейському шляху. Проте битва за свободу триває! Протяжність лінії фронту на українській землі – 2,5 тисячі кілометрів. Активні бойові дії із застосуванням усіх можливих видів озброєння, окрім, на щастя, зброї масового ураження, тривають на лінії в 1300 кілометрів. Уявіть цей масштаб! Це як дорога від Києва до Праги. Росія кидає на фронт усе, що в неї є. А в неї залишилося дуже багато зброї і снарядів ще з часів Радянського Союзу. І окупанти не стримують себе нормами будь-яких конвенцій та навіть елементарної людяності. Вони жорстоко обстрілюють наші міста з артилерії. Щодня й щоночі люди гинуть від цих страшних обстрілів, від ракетних, авіаційних ударів. Масовий терор проти людей на окупованій території досяг рівня, який Європа бачила тільки під час Другої світової війни від нацистів. Росія шантажує Україну, Європу, світ радіаційною катастрофою на Запорізькій атомній станції. Вдумайтесь у це! Жоден ворог людства ще не доходив до такого шантажу – не перетворював атомну станцію на поле битви. Тому нам усім разом потрібно зробити ще дуже багато, щоб перемогти у цій битві за життя. Україна потребує постійної достатньої підтримки зброєю та снарядами. Щоб ми могли не просто утримувати фронт, а й вигнати тиранію з нашої землі, остаточно зруйнувати її плани з підкорення України та будь-кого іншого у Європі. Також ми потребуємо фінансової підтримки, і всі лідери вільного світу, керівники європейських структур знають про цю потребу. Щоб перемогти у війні, потрібна фінансова стійкість. Світ уже озброїв свободу в цій битві проти тиранії потужними санкціями проти Росії. Але потенціал держави-терориста ще не зруйнований цими санкціями. Росія ще досі сподівається на те, що адаптується до санкцій і зможе витримати тиск вільного світу. Отже, потрібні нові санкційні пакети. Від усіх без винятку. За радіаційний шантаж на Запорізькій АЕС «Росатом» і вся атомна галузь Росії повинні отримати блокувальні санкції. Російські атомники працюють на повторення Чорнобильської катастрофи – це має бути покарано. Поки ще не пізно. Завдяки санкціям усі потенційні держави-агресори у світі мають побачити, що ціна радіаційного шантажу буде непідйомною для шантажиста. Потрібно нарешті повністю заблокувати російську банківську систему. Скільки можна про це говорити? Це абсурдно, що російські банки досі можуть працювати зі світовою фінансовою системою, коли російська держава робить усе, щоб завдати світу якнайбільше шкоди! Ми вже зняли гостроту продовольчої кризи, яку спровокувала Росія. Так само маємо зробити все, щоб зняти гостроту енергетичної кризи, за допомогою якої Росія намагається зруйнувати нашу єдність і здатність захищатися. Росія робить усе, щоб цінова криза била по демократіях, била потужно, щоб у Європі та світі поширювався хаос. А отже, ми повинні зробити все, щоб прибрати будь-яку енергетичну залежність від Росії, щоб ліквідувати її можливість заробляти на енергоносіях і щоб допомогти людям вистояти в цій кризі. Зі свого боку ми пропонуємо країнам ЄС свою електроенергію – вона значно дешевша, ніж на європейському ринку. Україна приєдналася до єдиної енергосистеми континенту. Можемо експортувати в рази більше електрики, ніж зараз. Завдяки цьому Україна здатна допомогти подолати цінову кризу принаймні своїм сусідам в Європейському Союзі, а це точно зменшить гостроту цінової кризи в усій Європі. Ми повинні разом думати, як пройти цю зиму, враховуючи ситуацію на газовому ринку. Жодна країна Європи – ні Україна, ні Чехія, ні будь-хто інший – не має залишитися наодинці з газовою проблематикою, бо саме в цьому і є мета Росії. У тому, щоб ми не допомагали один одному. І нарешті має бути ціннісне реагування на все, що тиранія принесла у Європу зараз. На весь цей терор. Звичайно, я сподіваюся на вашу підтримку у створенні та функціонуванні Спеціального трибуналу для покарання за злочин агресії тих, хто розв’язав війну проти України. Звичайно, ми маємо зробити разом усе можливе, щоб кожен, хто вбивав, катував, депортував українців, був покараний. І, до речі, все це стане історичним покаранням зокрема й тієї системи, яка відправила танки до вас у 1968 році. Ще один обов’язковий крок, який ми маємо зробити зараз. Ціннісний крок. Етичний. Досі у європейських країнах можуть працювати російські пропагандисти. Досі у європейських країнах доступне російське телебачення, яке є чи не найбільшим дезінформатором у світі. І проти кого вони працюють, скажіть мені? Що саме вони намагаються зруйнувати чи хоча б дискредитувати найперше? Європейську демократію! І Європа потребує повного захисту від російської пропаганди. Жоден російський пропагандист не має залишитися на території ЄС. Жоден російський державний телеканал не має працювати на території ЄС. І територія ЄС має бути закритою для тих громадян Росії, які використовують Європу, щоб перепочити від зла, якому вони потурають у себе вдома своїм мовчанням. Візові обмеження спонукатимуть громадян Росії відчувати, що за свободу потрібно боротися. Закриття європейського візового простору для туристів з Росії точно захистить усі країни від убивць, які були у Солсбері чи у Врбетіце. Пані та панове! Я не сумніваюся, що ми з вами переможемо в битві за свободу. Я не сумніваюся, що ми здатні захистити Європу від будь-яких криз, які Росія створює. І я не сумніваюся, що ми відбудуємо все, що зруйнувала війна. Але щоб це все було, ми маємо не сумніватись і в тому, що ми збережемо нашу єдність – єдність усіх європейців, єдність вільного світу. Вірю, що чеське головування у Раді ЄС захистить і посилить нашу єдність. Всі, хто за свободу, мають бути разом! Разом до перемоги! Я дякую вам за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/v-ukrayini-zaraz-virishalna-bitva-za-svobodu-mi-vdyachni-vam-77453">https://www.president.gov.ua/news/v-ukrayini-zaraz-virishalna-bitva-za-svobodu-mi-vdyachni-vam-77453</a></div>
</article>


<article>
  <h2>Від імені розвідки дякую всім нашим людям на півдні України та в Криму за надану інформацію – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-31</span></div>
  <p>Українці! Українки! Сьогодні був дуже напружений день. Провів засідання Ставки Верховного Головнокомандувача. Були всі відповідні керівники: Залужний, Монастирський, Буданов, Малюк, Данілов та інші. Думаю, що очевидно, які питання ми розглядали. Військові доповіли про ситуацію на передовій, про розвиток ситуації. Озвучувати зараз деталі не буду. Скажу лише одне: хочу подякувати від імені нашої розвідки всім тим нашим людям, які дуже міцно нас підтримують на півдні нашої держави, а особливо в Криму. Розвідники вдячні за надану інформацію і відпрацюють її по максимуму. Хай вороги не забувають, на чиєму півострові вони перебувають. Тимчасово перебувають. Дуже важкими залишаються бої на Донбасі – гарячі точки регіону не змінилися. Наші хлопці міцно тримають позиції. Дякую кожному воїну за стійкість! Провів сьогодні нараду з представниками парламенту та уряду України щодо поточних планів державної роботи. Взяв участь у роботі дуже респектабельного форуму в Чехії, у Празі, під назвою Forum 2000. Він був заснований Вацлавом Гавелом і привертає суттєву увагу у Європі. Звернувся до учасників форуму і закликав їх посилювати підтримку нашої держави в цій війні та захист усієї Європи від російського тиску. Зокрема, має бути нарешті врегульоване питання щодо обмеження європейських віз для громадян Росії. Вважаю, що це принизливо для Європи, коли її розглядають просто як один великий бутик чи ресторан. Європа – це територія передусім цінностей, а не примітивного споживання. І коли громадяни держави, яка хоче знищити європейські цінності, використовують Європу для своїх розваг чи шопінгу, для відпочинку коханок, поки самі працюють на війну або для того, щоб просто мовчки перечекати аморальне падіння Росії, яке відбувається саме зараз, то це абсолютно суперечить тому, заради чого Європа взагалі обʼєднувалася. Європейське об’єднання мало на меті підтримку миру на континенті. Роботу на спокійний і демократичний розвиток європейських країн. Європа не може ставати морально глухою. І ніхто з європейських лідерів не спише на наслідки ковіду те, що гроші їм нібито не пахнуть. Бо якщо буде така глухота, якщо буде така втрата здатності розрізняти запах крові на купюрах, то не буде Європи, не буде мирної Європи. Я вдячний тим європейцям, які розуміють, що в час війни обов’язок будь-якої просто нормальної людини – боротися за те, щоб агресор програв, щоб окупація припинилася, щоб російські військові пішли з української землі. Хочу сьогодні подякувати всім нашим аграріям, портовикам, дипломатам, урядовцям, які повернули Україні статус реального гаранта продовольчої безпеки африканських країн. 23 тисячі тонн української пшениці за Продовольчою програмою ООН вже прибули в порт Джибуті. І будуть доправлені мешканцям Ефіопії, де зараз найгірша посуха за останні 40 років і мільйони людей – на межі голоду. Повертаємо також відповідні зв’язки з країнами Аравійського півострова – майже 40 тисяч тонн пшениці прямують у Ємен. А загалом уже понад 1,5 мільйона тонн нашого продовольства експортовано морським шляхом з трьох портів, які запрацювали завдяки експортній зерновій ініціативі. Робимо все, щоб світ відчував значення України і був вдячний нашим людям. Підписав сьогодні указ про нагородження наших воїнів. 149 учасників бойових дій відзначені державними нагородами, з них 15 – посмертно. Завжди пам’ятатимемо наших героїв! Вічна слава всім, хто воює за Україну! Слава Україні!</p>
  <div class="source"><a href="https://www.president.gov.ua/news/vid-imeni-rozvidki-dyakuyu-vsim-nashim-lyudyam-na-pivdni-ukr-77465">https://www.president.gov.ua/news/vid-imeni-rozvidki-dyakuyu-vsim-nashim-lyudyam-na-pivdni-ukr-77465</a></div>
</article>


<article>
  <h2>Росія хоче, щоб світ зробив три помилки: звик до війни, змирився з війною і забув про війну; цей задум ніколи не має здійснитися – звернення Президента України до учасників Венеціанського кінофестивалю</h2>
  <div class="badges"><span class="chip">UK</span> <span class="chip">2022-08-31</span></div>
  <p>Пані та панове! Шановні учасники та гості Венеціанського кінофестивалю! Я ціную можливість звернутися сьогодні до вас і розповісти нашу історію. Про Україну, її народ і війну, яку Росія веде проти нас 189 днів. Історія – поза конкурсом і поза межами людяності та здорового глузду. Драма, заснована на реальних подіях. Втілена в життя реальними нелюдами, вбивцями, катами, терористами. Трагедія не в супроводі геніальної музики Морріконе, а бридких частівок і звуків вибухів, пострілів, сирен повітряної тривоги. Хоррор тривалістю не 120 хвилин, а 189 днів. 189 днів війни, яка йде в Україні і від якої нібито втомились Європа та світ. Так каже Росія. Цього хоче Росія. Цього Росія домагається. Примітивний сюжет у трьох актах, щоб світ зробив три драматичні помилки: звик до війни, змирився з війною, забув про війну. Цей задум ніколи не має втілитись у життя. Діячі культури, режисери, продюсери, актори, драматурги, оператори, композитори, художники, дизайнери, кінокритики й тисячі інших людей із різних країн світу й однієї кінематографічної родини! Ваша позиція важлива, ваш голос впливовий, ваше слово гучне. Найменше, що ви можете сьогодні зробити, а точніше не зробити, – це не мовчати, не боятися, не відвертатись, не проходити повз і не бути байдужим до війни в Україні, яку розв’язала Росія. Пані та панове! Для когось сила – це тільки ракети та ядерні боєголовки. Для нас сила – у філософії, ментальності. Це сенси й слова. Для нас це також зброя. Я хочу, щоб кожна країна у світі, кожен народ, кожна інституція та спільнота мали чітке уявлення про те, що переживає зараз Україна. Чути про цю війну максимально зрозумілою мовою. Для вас такою є мова кіно. Але ви не побачите далі моторошні кадри: вибухи, постріли, руйнування, дим, біль і сльози. Ви побачите те, що більшість зазвичай не бачить. Невід’ємна частина кожного фільму, на яку далеко не кожен звертає увагу. Важливі імена, які йдуть у забуття й невідомість, бо в мить, коли вони з’являються на екрані, більшість глядачів робить дві речі: встає і йде. Знаю, що перше сьогодні – важливо. Друге – неможливо. To be continued… To be continued? Відповідь на це питання сьогодні залежить від усіх нас. Щоразу, коли хтось каже про втому від України, слід згадати ці титри. Втомитися від України – означає відмахнутися від цих імен. Забути ці імена. Я впевнений, що весь цивілізований світ не зробить цього ніколи, не здасться, буде з Україною до кінця, до переможного кінця, коли правда й справедливість почують оплески! Слава Україні!</p>
  <div class="source"><a href="https://www.president.gov.ua/news/rosiya-hoche-shob-svit-zrobiv-tri-pomilki-zvik-do-vijni-zmir-77469">https://www.president.gov.ua/news/rosiya-hoche-shob-svit-zrobiv-tri-pomilki-zvik-do-vijni-zmir-77469</a></div>
</article>


<article>
  <h2>«Знати» й «захищати» завжди йдуть поруч – Президент України привітав дошкільнят, школярів і студентів із початком нового навчального року</h2>
  <div class="badges"><span class="chip">UK</span> <span class="chip">2022-09-01</span></div>
  <p>Дорогі діти! Школярі, студенти! Діти України, які сьогодні вперше йдуть до школи. Школярі, які повертаються до навчання. Студенти, які здобувають професію. Дорогі друзі! Сьогодні 1 вересня – ваш день, важливий для всіх нас день, День знань. Цьогорічне 1 вересня дуже відрізняється від тридцяти попередніх. Але все ж об’єднує в собі десятки попередніх. Попередніх років, попередніх століть. Битв, які були, і битв, які тривають. Перемог, які вислизали з рук нашого народу, і перемог, які українці здобували, і тієї перемоги, яка обов’язково буде. Сьогодні в нас День знань – 190-й день знань. Знань, які резюмують понад тисячоліття українського. Української історії, української культури, українського життя. Життя попри все, попри будь-які загрози. Попри ворожі прагнення, які завжди програвали й програють нашому бажанню жити. Вашому бажанню. Бажанню кохати й дружити, розвивати й розвиватися, берегти отримане від батьків і пізнавати нове. Тобто навчатись і міцніти. Ось про що цей навчальний рік – такий особливий. Він починається для всіх по-різному. Хтось далеко від дому – в інших регіонах України. Хтось далеко від дому – в інших країнах. Хтось дистанційно – в онлайн-форматі. Хтось у рідній школі чи у своєму університеті, але все ж не у спокої. Однак важливо, що навчальний рік починається. Важливо, що навчання триває. І що знання про Україну не переривається. Бо це знання дає нам міцність. Це знання стало нашою зброєю. «Знати» і «захищати» завжди йдуть поруч. Знати понад тисячолітню історію нашої державності й захищати, коли хтось каже, ніби України не існувало. Знати нашу географію – нашу прекрасну землю, наше чудове море – і захищати не просто територію, а неймовірні місця, у яких у різні часи творилася наша ідентичність. Знати нашу культуру, чути українське слово, бо в нашій культурі, у нашій літературі, у нашій поезії – відповідь. Відповідь Шевченка й Франка, Лесі Українки та Стуса, Симоненка й Гончара, Ліни Костенко і багатьох інших... Відповідь – чому ми переможемо. Білу ніч, як кришталь, дзвінку Крик ракети прорвав. Небо все у кривавім вінку, В терновім вінку заграв. Що на це відповіли українці? 24 лютого ми об’єдналися. Всі об’єдналися. Стали на захист найріднішого, що в нас є. І ви показали себе – наші діти. Ми воїни. Не ледарі. Не лежні. І наше діло праведне й святе. Бо хто за що, а ми за незалежність. Отож нам так і важко через те. Наші діти підтримували нас, підтримували державу. Дуже швидко подорослішали. Не злякались, а допомагали. Допомагали в бомбосховищах. Дбали про батьків, які були поранені. Носили воду і їжу військовим. Збирали гроші, щоб віддати волонтерам на армію. Українськими дітьми можна тільки пишатися. Терпи, терпи – терпець тебе шліфує, Сталить твій дух – тож і терпи, терпи. Ніхто тебе з недолі не врятує, Ніхто не зіб&#x27;є з власної тропи. На ній і стій, і стрій – допоки скону, Допоки світу й сонця – стій і стій… Торуй свій шлях – той, що твоїм назвався, Той, що обрав тебе навіки вік. До нього змалку ти заповідався, До нього сам Господь тебе прирік. Цього літа ні в кого не було літа. Час минув, ніби із зими – в зиму. Замість дитячих майданчиків доводилося бути в підвалах. Замість гри у футбол на вулиці доводилося залишатись із дорослими й чути забагато трагічних новин. Але ви були сміливими. І ви зробили свій вибір – вибір на користь України. Всієї України – від Ужгорода до Ялти, від Чорноморська до Харкова. На користь усього нашого народу. Народ мій є! Народ мій завжди буде! Ніхто не перекреслить мій народ! Пощезнуть всі перевертні й приблуди, І орди завойовників-заброд! І то для них таки й була наука, Коли у всього світу на виду, Немов у жорнах, дужі наші руки Перемололи варварську орду. Ми всі знаємо, що перемога буде. Ви всі це знаєте, що перемога буде. У вас вкрали частину дитинства, частину юності... Але ви вільні. Завжди будете. Тож будьте гідними своєї волі і нашої України. У кожного в руках тяжкий залізний молот, І голос сильний нам згори, як грім, гримить: «Лупайте сю скалу! Нехай ні жар, ні холод Не спинить вас! Зносіть і труд, і спрагу, й голод, Бо вам призначено скалу сесю розбить». І на оновленій землі врага не буде, супостата. А буде син, і буде мати, і будуть люде на землі. Сьогодні ви йдете до школи, повертаєтесь до навчання, продовжуєте здобувати освіту. Сьогодні ви йдете до можливості побачити, почути, пізнати Україну. Знання про неї, слова про неї, мрії про неї – які всі були про вас. Про ваше життя. Вільне, чисте, сміливе й розумне. Я не можу не привітати сьогодні наш народ із тим, що в України є такі діти. Є такі ви. Слава Україні!</p>
  <div class="source"><a href="https://www.president.gov.ua/news/znati-j-zahishati-zavzhdi-jdut-poruch-prezident-ukrayini-pri-77473">https://www.president.gov.ua/news/znati-j-zahishati-zavzhdi-jdut-poruch-prezident-ukrayini-pri-77473</a></div>
</article>


<article>
  <h2>Ми зробимо все, щоб українці, поляки і всі народи Європи жили вільно – Президент України звернувся до народу Польщі у 83-тю річницю початку Другої світової війни</h2>
  <div class="badges"><span class="chip">UK</span> <span class="chip">2022-09-01</span></div>
  <p>Дорогі друзі! Дорогий польський народе, брати й сестри! Уже 83 роки відділяють нас від того ранку, який поставив Європу та світ на межу загибелі. 1 вересня 1939 року близько 4-ї ранку польське місто Велюнь зазнало страшного бомбардування. Нацистська Німеччина пішла війною проти всіх вільних націй, почавши з Польщі. І не буде такого покоління українців, поляків, усіх європейців чи людей взагалі, які забудуть, що ніс нацизм і за що були притягнуті до відповідальності нацистські кати. Люди вірили, що вдасться уникнути повторення тих страшних злочинів і такої жорстокої війни. Але знову був такий ранок. Тільки вже 24 лютого 2022 року, коли бомби й ракети вдарили по мирних містах. Знову ідеологія ненависті пробує захопити собі простір у Європі шляхом масових убивств і терору. Повторюється Велюнь – у Харкові, у Миколаєві, у містах Донбасу, у Маріуполі. Повторилися спалені міста й села. Повторилася Катинь – в Оленівці. Повторилася депортація. Але є те, що не повторилося. Ніхто не укладав злочинних пактів з ненавистю. І з першої хвилини цієї війни ми отримуємо реальну допомогу від справжніх друзів і братів, які стали нашим потужним тилом і роблять усе, щоб допомогти нам здобути перемогу. Ми зробимо все, щоб українці, поляки й усі народи Європи жили вільно. Щоб кожне покоління наших народів, усіх європейців та людей взагалі памʼятало, що ніс рашизм і за що будуть покарані рашистські кати. Ми зробимо все, щоб ранок 1 вересня, ранок 22 червня і ранок 24 лютого не повторювалися. Ніколи знову. Ми зробимо все, щоб ненависть остаточно програла. Ja dziękuję Wam za wsparcie! Dziękuję, drogi Andrzeju, za twoje przywództwo! Chwała Polsce! Chwała Ukraine! Вічна памʼять усім безневинно загиблим!</p>
  <div class="source"><a href="https://www.president.gov.ua/news/mi-zrobimo-vse-shob-ukrayinci-polyaki-i-vsi-narodi-yevropi-z-77477">https://www.president.gov.ua/news/mi-zrobimo-vse-shob-ukrayinci-polyaki-i-vsi-narodi-yevropi-z-77477</a></div>
</article>


<article>
  <h2>Саме демілітаризація території Запорізької АЕС є метою українських і міжнародних зусиль – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-01</span></div>
  <p>Українці! Українки! Сьогодні в нашій державі почався новий навчальний рік, як це і має бути. Попри все. Понад півроку повномасштабної війни. Надзвичайні руйнування, яких завдали нам окупанти. Але навчання українських дітей триває. Відбувається в різних форматах, однак всюди системно, професійно. І я вдячний усім нашим освітянам, які й далі працюють і гарантують своєю увагою до дітей, що в усіх юних українців і українок є змога стати освіченими й жити гідним сучасним життям. Понад 300 тисяч першачків, майже 4 мільйони учнів – ось такий цьогоріч масштаб першого вересня. Тож, окрім багатьох інших висновків, сьогодні можна зробити дуже важливий політичний висновок – про стійкість нашої держави, про силу нашого суспільства. Наші освітні інституції дієві. Наша держава й місцеві громади забезпечують відновлення навчання навіть у тих районах, у яких при окупації школи були зруйновані. Сьогодні я був в Ірпені Київської області. Бачив початок роботи такої школи – відновленої. 1300 учнів і учениць здобуватимуть там освіту. Діти пішли в перший клас, як це й заведено. Я був щасливий побачити, як вони починають вчитись і в яких умовах це відбувається. Хороша, комфортна, по-людськи тепла школа. І так само буде на всій території нашої держави, з якої ми обовʼязково виженемо окупантів. Хоч би що вони зруйнували, ми все відновимо, ми все відбудуємо. Хоч би як вони хотіли знищити Україну та українське, наші діти все одно підуть у свої школи, у свої університети й будуть абсолютно вільно здобувати освіту. Національну освіту. Гуманістичну освіту. Таку освіту, яка побудована не на брехні й пропаганді, яку поширює держава-терорист, а на реальних знаннях, на відкритості світу, на найкращих людських цінностях. Сьогодні місія МАГАТЕ прибула на Запорізьку АЕС. Добре, що це відбулося. Сам факт попри всі провокації російських військових і цинічні обстріли Енергодара й території станції. Україна зробила все для того, щоб ця місія відбулася. Але погано, що окупанти намагаються перетворити цю місію МАГАТЕ – справді необхідну – на безплідну екскурсію по станції. Вірю, що цього вдасться не допустити. Добре, що представники МАГАТЕ мають змогу зробити об’єктивні висновки про ризики, які виникли на Запорізькій атомній станції вперше в історії. Причому виникли саме через окупантів. Головне, щоб була воля зробити саме об’єктивні висновки. Постійні обстріли, присутність російських військових та зброї на станції, знущання з українського персоналу та намагання віддати станцію під управління представників «Росатома», які взагалі не здатні до відповідального ставлення до такого обʼєкта... Ось це причини загроз. У нас є чіткі дані про те, що Росія робила дуже багато цинічних речей, щоб обманути місію. Зокрема за допомогою залякування мешканців Енергодара. Окупанти примушували людей брехати представникам МАГАТЕ – передавати якісь папірці, щось там підписувати, щось говорити. Коли ми бачились із паном Гроссі та членами місії в Києві, ми домовилися про те, що місію обов’язково супроводжуватимуть журналісти з українських та міжнародних ЗМІ. Незалежні журналісти. Щоб світ бачив правду. Бачив, що насправді відбувається. На жаль, цього не зроблено. Хоча обіцяно. На жаль, окупанти не пустили журналістів, але організували масовку своїх пропагандистів. На жаль, представники МАГАТЕ не захистили представників незалежних ЗМІ. Сподіваємося, що місія все ж зробить об’єктивні висновки з обставин на станції. Під управлінням наших фахівців понад три десятиліття перебувають 5 обʼєктів – Чорнобильська станція і 4 робочі АЕС. До діяльності жодного з цих об’єктів у МАГАТЕ ніколи не було зауважень, поки Росія не вдерлася на нашу територію й не принесла сюди своє божевілля. Коли нарешті з території Запорізької АЕС вийдуть російські військові, коли вони заберуть свою зброю, боєприпаси, коли вони припинять обстріли Енергодара та сусідніх районів і свої провокації, Запорізька станція зможе повернутися до цілком безпечної роботи, яка й була завжди під контролем України. І головне, що має відбутися, – це демілітаризація території станції. Саме це є метою українських і міжнародних зусиль. І погано, що ми поки не почули відповідних закликів від МАГАТЕ. Хоча й говорили про це з паном Гроссі на нашій зустрічі в Києві. Це був ключовий – ключовий! – безпековий пункт наших домовленостей. Це говорилося чітко: демілітаризація й повний контроль українських атомників. Зустрівся сьогодні з міністром закордонних справ Данії, який прибув в Україну. Подякував за підтримку – і це дуже корисна підтримка, зокрема в оборонній сфері. Обговорили подальші кроки на захист України та всієї об’єднаної Європи, санкційну політику та відновлення нашої держави після бойових дій. Провів першу розмову з новим Премʼєр-міністром Ізраїлю Лапідом. Я підкреслив необхідність приєднання Ізраїлю до санкцій проти Росії, до санкцій за все принесене цією війною зло. Зло, яке не мало б повернутися ніколи знову. Звернувся до польського народу – 1 вересня є річницею початку Другої світової війни. Сказав у цьому зверненні важливу річ: як і той агресор був переможений і засуджений, неминуче буде переможений і засуджений і цей агресор. Коли вільний світ обʼєднаний і жертва агресії не залишається наодинці, коли ніхто не укладає ганебних пактів зі злом, війна завершується перемогою сил добра. Підписав черговий указ про нагородження наших воїнів. 155 учасників бойових дій відзначені державними нагородами, із них 22 – посмертно. Загалом з 24 лютого державні нагороди отримали вже 28 042 українських воїни. Ті, хто героїчно захищає нашу державу на всіх напрямках. Хто вибив ворога з півночі, хто бʼє окупантів на сході, хто знищує їх на півдні і, що дуже важливо зараз, працює на звільнення нашого Криму. А особливо сьогодні хочу подякувати нашим захисникам на Харківському напрямку – 92-й бригаді, усім воїнам і комбригу Федосенку. Дякую за вашу хоробрість, хлопці! І також нашим Повітряним силам. Учора дуже добре відпрацювали зенітники на Донеччині – збили черговий вертоліт окупантів, уже 205-й за час повномасштабної війни, та два безпілотники. Загалом уже понад 800 російських безпілотників знищено. Сьогодні ж наші Повітряні сили непогано відпрацювали по ворожих ракетах – дякую за результат! Дякую всім, хто захищає Україну! Слава Україні!</p>
  <div class="source"><a href="https://www.president.gov.ua/news/same-demilitarizaciya-teritoriyi-zaporizkoyi-aes-ye-metoyu-u-77489">https://www.president.gov.ua/news/same-demilitarizaciya-teritoriyi-zaporizkoyi-aes-ye-metoyu-u-77489</a></div>
</article>


<article>
  <h2>Ми примусимо Росію до миру, якщо всі наші партнери дотримуватимуть свого слова, як робить це Україна – виступ Президента Володимира Зеленського на міжнародному економічному форумі «Амброзетті»</h2>
  <div class="badges"><span class="chip">UK</span> <span class="chip">2022-09-02</span></div>
  <p>Шановні учасники форуму! Шановні пані та панове! Вдячний за цю можливість звернутися до вас саме зараз, коли всі ми переживаємо дуже ризикований момент у цій війні. Я хотів би почати з факту, якого ви, можливо, й не помітили. Але я прошу вас звернути увагу саме на нього. Звернути увагу на те, що за роботою форуму зараз спостерігають незалежні ЗМІ. Наскільки мені відомо, на форумі присутні представники таких медіа, як Corriere della Sera, Rai, La Repubblica, La Stampa, New York Times, Financial Times, Reuters, Fox Business Channel, CNBC Europe. І, я думаю, багато інших. А загалом висвітлюють форум 280 представників ЗМІ. Ми з вами відкриті для них. І я не можу уявити, що хтось із нас боїться таких чи подібних медіа. Але я вам скажу, хто їх боїться. Як ви знаєте, Україна опинилася в епіцентрі російського радіаційного шантажу саме зараз. Російська армія ще в березні захопила Запорізьку атомну станцію й досі утримує її. Це найбільша атомна станція Європи – там шість атомних реакторів. Станція не раз зазнавала обстрілів. У першу ж ніч, коли туди зайшли російські окупанти – у ніч на 4 березня, – вони обстріляли будівлі станції з танків. Є відеопідтвердження. Протягом місяців після того ситуація не змінювалась: обстріли й провокації щоденно, постійно. Під прикриттям атомної станції російська армія обстрілює сусідні міста й райони – у цьому була стратегія. Окупанти обстрілюють і саму станцію, щоб тиснути на Україну й на всіх вас у Європі, на весь світ. Вони хочуть, щоб ви проявили слабкість, щоб ви здалися й перестали підтримувати Україну. Ось для чого Росія здійснює цей радіаційний шантаж. Нещодавно Запорізька АЕС опинилася буквально за крок від катастрофи, коли внаслідок обстрілів були пошкоджені лінії енергопередачі, автоматика почала глушити реактори. Тільки завдяки українським атомникам, які працюють там абсолютно професійно навіть у таких складних умовах, вдається запобігти аварії. Якби не наші професійні люди, Росія уже спровокувала б найгіршу катастрофу в історії Європи – навіть гіршу, ніж Чорнобильська. І логічно, що це вимагає жорсткої міжнародної реакції. З допомогою партнерів ми забезпечили направлення місії МАГАТЕ на станцію – якраз учора місія побувала там. Ми домовилися з головою МАГАТЕ паном Гроссі, членами місії, коли я зустрівся з ними, що вони допоможуть з головним – питанням безпеки АЕС. Головне питання – демілітаризація станції. Бо це ключове для захисту всіх нас, усіх європейців від радіаційної катастрофи. Також ми домовилися, що разом з місією МАГАТЕ на територію Запорізької АЕС прибудуть незалежні журналісти з українських та міжнародних ЗМІ. Таких самих ЗМІ, які зараз висвітлюють цей форум. Але що ми побачили? Російські військові зупинили на блокпосту журналістів, які їхали разом з місією, не пропустили їх далі. Очевидно, окупанти відчули, що в присутності вільних медіа буде неможливо брехати МАГАТЕ й усьому світу. Вільні ЗМІ лякають Росію. І це говорить одразу про все. Якщо не допускаєш незалежних журналістів на станцію, значить, точно усвідомлюєш свою відповідальність за катастрофу, на межі якої станція опинилась, і боїшся, що світ зробить висновки про твою відповідальність. На жаль, місія не захистила журналістів і не дотиснула росіян, щоб незалежні медіа таки були на станції, щоб усе було там відкрито й справедливо. А ми говорили про це з місією й домовлялися. Говорили, що без допуску незалежних журналістів на місці домінуватимуть російські пропагандисти. Це буде театр. На жаль, не почули ми поки що від МАГАТЕ й головного – заклику до Росії щодо демілітаризації станції. А як же можна без цього? Я дуже сподіваюся, що місія дотримає того, про що сторони домовилися і що відповідає інтересам усієї міжнародної спільноти. Не можна залишати найбільший за 40 років ризик радіаційної катастрофи. Не можна залишати військових держави-терориста на атомній станції. Є ситуації, коли від дотримання слова залежить доля всіх на континенті. Зараз саме така ситуація. Україна вже не раз демонструвала, що наше слово завжди має вагу. Завжди. У багатьох сферах це видно. Звичайно, ми зробили все, щоб МАГАТЕ отримала доступ до Запорізької АЕС. Я вірю, що ця місія ще може бути не марною. І також – це вже інший приклад – ми виконали свої зобов’язання для зернової експортної ініціативи, яка знімає гостроту продовольчої кризи у світі. А отже, не допускає й нової міграційної кризи. Голод у країнах Африки, Азії призвів би до нових хвиль мігрантів у Європу, зокрема на Середземноморське узбережжя, в Італію. Але ми робимо все, щоб і цього не було. Українське продовольство досягло вже 20 країн морським шляхом. Наша пшениця відправлена й у такі держави, як Ефіопія та Ємен, де ситуація особливо складна. Наше слово щодо гарантій продовольчої безпеки буде дотримане й надалі. Ми готові сприяти зупинці цінового хаосу у Європі. Поки Росія витрачає сили, щоб збільшити дефіцит газу на ринку та ціни, Україна готова нарощувати експорт електрики в країни ЄС. Зокрема й для цього важливо, щоб Запорізька станція повернулась у безпечний режим роботи і залишалась підключеною до української енергомережі. Російська присутність на станції значно послаблює нашу можливість допомогти Європі в енергосфері. Завдяки нашому експорту електрики можна стабілізувати енергоспоживання наших сусідів у ЄС. Як наслідок, це зменшить енерготиск Росії на всю Європу, а отже, і на Італію. Навіть зараз, при всіх складнощах, ми можемо експортувати такий обсяг електрики, який відповідає як мінімум 8% споживання всієї Італії. Ба більше, Україна може стати «зеленим» енергохабом для Європи, який замінить російські брудні енергоресурси. Брудні – у різних сенсах цього слова: і в екологічному, і в моральному. У нашої країни – величезний природний потенціал для розвитку потужностей у «зеленій» енергетиці та у виробництві «зеленого» водню. Це потенціал як мінімум у десятки, а можливо, у сотні гігават «зелених» електричних потужностей і мільйони тонн «зеленого» водню. Важливо, що вже є й інфраструктура для транспортування електрики та водню в ЄС. І все це є. І ми завжди дотримували слова в забезпеченні Європи енергоресурсами. Просто порівняйте це з типовою поведінкою Росії, яка завжди порушує договори та використовує економіку для політичного шантажу, не виконуючи своїх же обіцянок. Навіть у час повномасштабної війни Україна зробила все, щоб здобути статус кандидата на вступ до ЄС. Швидко та якісно ми виконали свої зобов’язання і зробимо все й для початку переговорів щодо членства в ЄС. Ми обовʼязково будемо з вами разом в об’єднаній Європі. Я вдячний Італії та особисто Премʼєр-міністру Маріо Драґі за підтримку нашої держави на цьому європейському шляху і в захисті від російської агресії. Кожне слово наших домовленостей із паном Драґі дотримано на сто відсотків. Справді достойна людина, справді гідні відносини між нашими державами. І саме життя демонструє, що нам треба ще більше інтеграції, ще більше домовленостей і результатів. Ми маємо забезпечити повне дотримання кожної обіцянки щодо посилення тиску на Росію, щоб нарешті зупинити радіаційний шантаж, гарантувати повну безпеку Запорізькій АЕС та чотирьом іншим великим атомним обʼєктам в Україні. Мають підтверджуватися діями всі слова щодо підтримки України зброєю, снарядами, фінансами, поки триває ця війна. Росія не розуміє слів миру. Але дуже добре відчуває силу на полі бою. Сила має бути за Україною, за вільним світом. Зокрема за санкціями, які світ застосовує як самозахист від агресії Росії. Сила має бути й за бізнесом, передусім Європи. Репутація жодної з компаній не витримає променевої хвороби. Тож слід негайно розривати відносини з країною, яка пішла на радіаційний шантаж. І не чекайте катастроф, щоб ухвалювати рішення, переходьте до прогнозованих партнерів. Україна – саме такий партнер. Звичайно, зараз війна. Звичайно, російські ракети б’ють по нашій землі. Щодня ми втрачаємо людей. Нагадаю вам лише одну страшну цифру – 379. Стільки українських дітей убиті російськими ударами. Ще понад 735 діточок поранені. Всі разом у Європі та у вільному світі ми маємо силу, щоб закінчити цю війну. А отже, з часом можемо перейти до значно змістовніших економічних відносин. Україна вже один із найбільших у світі виробників агрокультур. Про це сьогодні ви вже говорили. І разом з вами ми можемо побудувати і один з найбільших кластерів агропереробки, посилити нашу здатність бути гарантом продовольчої безпеки, зробивши Україну місцем виробництва доступних продуктів харчування для всього світу. Також Україна – ідеальна локація для розміщення будь-яких переробних підприємств. Від деревообробки до всіх видів машинобудування. У нас велика кількість фактично всіх ресурсів і копалин – від газу до літію; кваліфіковані люди, швидка логістика на європейський ринок, хороший доступ до нього. Ми цього хочемо, ми прагнемо. Україна – це амбітний проект відбудови після бойових дій. Відбудови на сотні мільярдів євро – усього, що Росія зруйнувала своїм терором. Десятки тисяч різних обʼєктів маємо спорудити фактично заново. І я вдячний тим італійським компаніям, які вже проявили свою зацікавленість. І Україна – це абсолютно новий сектор оборони й безпеки, чия потужність відповідатиме тому, що ми пережили в цій війні, і який зробить фундаментальний внесок у безпеку Європи в наступні десятиліття. Звичайно, після того, як ми примусимо Росію до звільнення нашої землі й до миру. А це можливо за умови, що всі наші партнери дотримуватимуть свого слова. Так само, як робить це Україна. Так само, як це робить Італія. Я дякую за силу італійського слова, за дії, які підтверджують це слово. Дякую вам за підтримку нашої держави, за підтримку наших людей, які знайшли прихисток на вашій землі. Ми цього ніколи не забудемо. Це я кажу відверто, чесно, від душі від кожного громадянина. Слава Україні!</p>
  <div class="source"><a href="https://www.president.gov.ua/news/mi-primusimo-rosiyu-do-miru-yaksho-vsi-nashi-partneri-dotrim-77493">https://www.president.gov.ua/news/mi-primusimo-rosiyu-do-miru-yaksho-vsi-nashi-partneri-dotrim-77493</a></div>
</article>


<article>
  <h2>Рух України в ЄС і трансформація всередині країни є гарантією свободи для всіх українців – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-02</span></div>
  <p>Бажаю здоров’я, шановні українці! Сьогодні провів ще одне на цьому тижні засідання Ставки Верховного Головнокомандувача. Були присутні, як завжди, керівники сектору оборони й безпеки: Залужний, Монастирський, Буданов, Малюк, Данілов та інші. Доповідали командувачі оперативних напрямків – Сирський, Літвінов, Ковальчук. Думаю, що всі ви розумієте, які основні питання. Ухвалені й певні рішення. Я думаю, ми їх всі побачимо. Розглянули сьогодні також питання забезпечення наших військових, всебічної підтримки Збройних Сил України. Провів нараду щодо подальших кроків держави у європейській інтеграції. Це ще один наш оперативний напрямок роботи – щоденної важливої роботи. Для нас рух України у Євросоюз і трансформація всередині нашої країни – це те, що є одним з ключових елементів довгострокового захисту держави, гарантією свободи для всіх українців. Тому євроінтеграційний процес заслуговує не просто окремої уваги до політичних, економічних, соціальних, правових аспектів, а цілісного підходу. Рухаючись до Європи, ми посилюємо українське національне життя в цілому. Впевнений, що Україна стане повноправним членом ЄС. Принаймні зробимо все для цього. Взяв участь сьогодні у роботі важливого форуму в Італії. Один із найвпливовіших економічних форумів Європи – форум «Амброзетті». Подякував Премʼєр-міністру Драґі, всім італійцям, які допомагають нам й також захищають українське прагнення до свободи, до Європи. Запропонував нові напрямки співпраці між нашими державами – вже зараз й після нашої перемоги. Для України важливо зберегти й посилити італійську підтримку попри будь-які зміни політичних настроїв. До речі, цього тижня це було вже друге звернення до суспільства Італії – після звернення до учасників і гостей Венеційського кінофестивалю. Ми боремося за підтримку й розуміння України в усіх країнах Європи, у всіх аудиторіях європейських суспільств. Щоразу я нагадую, що захист України – захист усієї Європи. Не тільки наш – усього демократичного світу. Саме з цього погляду варто розглядати погоджене сьогодні країнами «Великої сімки» рішення щодо обмеження ціни на російську нафту. Коли цей механізм буде реалізований, він стане вагомим елементом захисту цивілізованих країн і енергоринків від російської гібридної агресії. І справді – треба обмежити також ціну на російський газ. Вдячний пані Урсулі фон дер Ляєн, яка сьогодні сказала про це. Давно настав час саме таких енергетичних санкційних кроків проти Росії. Санкцій, які не лише обмежать потік нафтодоларів і газоєвро в Москву, а й – важливо – відновлять справедливість для всіх європейців, яких Росія намагається шантажувати штучно роздутою ціною на енергетичному ринку. Підписав черговий указ про нагородження наших воїнів. 166 учасників бойових дій відзначені державними нагородами, із них 44 – посмертно. Вічна пам’ять усім, хто віддав життя за Україну! Вічна слава всім нашим воїнам, які б’ють окупантів усюди на українському напрямку, на нашій землі! Харківський напрямок, Донеччина, увесь Донбас, південь, Крим – всюди є й буде Україна. І тільки! Буде свобода. І тільки! І буде Європа. Ми ніколи не віддамо свого окупантам. Слава Україні!</p>
  <div class="source"><a href="https://www.president.gov.ua/news/ruh-ukrayini-v-yes-i-transformaciya-vseredini-krayini-ye-gar-77505">https://www.president.gov.ua/news/ruh-ukrayini-v-yes-i-transformaciya-vseredini-krayini-ye-gar-77505</a></div>
</article>


<article>
  <h2>Взимку Росія готується до енергетичного удару по європейцях; відповіддю мають бути наша єдність і посилення тиску – звернення Президента України</h2>
  <div class="badges"><span class="chip">UK</span> <span class="chip">2022-09-03</span></div>
  <p>Українці! Українки! Сьогодні хороший результат у наших Повітряних сил – збиті «Калібри», ударний гвинтокрил окупантів, безпілотники. Хочу подякувати всім нашим захисникам і захисницям неба з повітряного командування «Схід». Ви молодці – сьогодні й завжди. Кожен такий результат – це врятовані життя наших громадян, можливість не боятися для всіх наших людей. Ми зробимо все, щоб Україна могла повністю убезпечити своє небо від російських ракет та авіації. Це одне з фундаментальних питань для нашої держави. І, звичайно, ми вдячні всім нашим партнерам, які допомагають з відповіддю на це складне питання. Допомагати Україні з протиповітряною обороною – це найбуквальніший, найочевидніший спосіб захищати людей від російського терору. Жорсткі бойові дії тривають на багатьох ділянках фронту – і на Харківщині, і на Донбасі, і на півдні нашої країни. Російські війська знову били по Миколаївщині, по районах Запорізької, Дніпропетровської областей, по Харкову. На жаль, є жертви, серед них, на жаль, є діти. Українська артилерія робить усе, щоб знищити ударний потенціал окупантів, щоб кожен російський штаб та всі їхні склади боєприпасів, усі логістичні маршрути на окупованій території були знешкоджені. Я дякую нашим воїнам, які це забезпечують. Сьогодні зокрема хочу відзначити бійців 55-ї артилерійської бригади на Донецькому напрямку – за влучний вогонь по ворогу. Дякую й нашій розвідці, й Службі безпеки України за точність наших відповідей по позиціях і об’єктах окупантів. На жаль, маємо сьогодні абсолютно неприпустиму подію в місті Чернігів. Вдень на публічному заході в центрі міста пролунав вибух, спрацював гранатомет. Серед постраждалих – діти. Маленький хлопчик зараз у важкому стані в реанімації. Правоохоронці мають якнайшвидше зʼясувати, чому це сталося, хто приніс бойову зброю на цей міський захід. Усі винні мають бути притягнуті до відповідальності. І будуть. І я закликаю представників місцевої влади по всій країні, усіх наших правоохоронців дуже уважно пильнувати, щоб це більше ніде ніколи не повторювалося. Цими днями Росія намагається ще більше посилити енергетичний тиск на Європу – повністю зупинилося прокачування газу «Північним потоком». Навіщо вони це роблять? Росія хоче зруйнувати нормальне життя кожного європейця – в усіх країнах нашого континенту. Хоче послабити й залякати всю Європу, кожну державу. Де Росія не може зробити це силою звичайної зброї, робить це силою енергетичної зброї. Намагається вдарити бідністю й політичним хаосом там, де поки що не може вдарити ракетами. І щоб захиститися від цього, нам усім у Європі потрібно ще більше єдності, ще більше координації, ще більше допомоги одне одному. Цієї зими Росія готується до вирішального енергетичного удару по всіх європейцях. І ключовими відповідями на це мають бути дві речі: перше, наша єдність – єдність у захисті від держави-терориста, а друге – посилення нашого власного тиску на Росію – це й посилення всіх рівнів санкцій, і обмеження нафтогазових доходів Росії. Що більше ударів завдамо ми всі разом, то менше ударів зможуть завдати ці терористи. Дякую всім, хто захищає нашу державу! Дякую всім, хто допомагає нам! Слава Україні!</p>
  <div class="source"><a href="https://www.president.gov.ua/news/vzimku-rosiya-gotuyetsya-do-energetichnogo-udaru-po-yevropej-77513">https://www.president.gov.ua/news/vzimku-rosiya-gotuyetsya-do-energetichnogo-udaru-po-yevropej-77513</a></div>
</article>


<article>
  <h2>Ми повернемо свободу Криму й обовʼязково зробимо півострів одним із найкомфортніших місць у Європі – звернення Президента України</h2>
  <div class="badges"><span class="chip">UK</span> <span class="chip">2022-09-04</span></div>
  <p>Українці! Українки! Сьогодні – річниця затримання окупантами в Криму першого заступника голови Меджлісу кримськотатарського народу Нарімана Джеляла. Він не скоював жодних злочинів. Єдине, чим він роздратував окупантів, – це захистом свого народу та своєї країни – України. Наріман Джелял торік взяв участь у роботі Кримської платформи. Він прибув з Криму на саміт і розказав гостям та учасникам про те, що реально відбувається на півострові. Про репресії проти всіх, хто намагається зберегти свою свободу й свою культуру. Про деградацію життя в Криму за час окупації. Російська присутність у нашому Криму перетворила його на одне з найбільш небезпечних і невільних місць у Європі. І пан Джелял хотів зробити все, щоб змінити це – щоб повернути у Крим нормальне життя, щоб повернути Україну. Я вірю, що український прапор і вільне життя знову повернуться в Крим. Ми звільнимо всю нашу землю, усіх наших людей. Збройні Сили України, наша розвідка, спеціальні служби вже роблять необхідні кроки саме для цього. Ці кроки можна почути. І всі бачать – окупанти вже почали втікати з Криму. Це правильний вибір для них усіх. Ми повернемо свободу Криму, усім нашим людям у Криму, повернемо свободу киримли й обовʼязково зробимо Крим одним із найкращих, найкомфортніших місць у Європі. Крим на це заслуговує. Провів сьогодні нове засідання Ставки Верховного Головнокомандувача. Хоч і неділя, але вихідних на війні не буває. Доповідали Головнокомандувач Збройних Сил, командувачі оперативних напрямків, керівник розвідки. Хороші доповіді були. І хочу подякувати сьогодні бійцям 63-го батальйону 103-ї бригади тероборони, які забезпечили результат на Донеччині: звільнено населений пункт. 54-та бригада на напрямку Лисичанськ – Сіверськ також зробила хороші кроки, просунулася вперед, зайняла певні висоти. Хочу відзначити також 42-й окремий мотопіхотний батальйон – завдяки його героїчним діям звільнено два населені пункти на півдні нашої держави. Дякую всім вам, хлопці! Говорив сьогодні з Президенткою Європейської комісії Урсулою фон дер Ляєн. Це була, як зазвичай, дуже змістовна, дуже корисна розмова про всі аспекти наших відносин. Подякував за вже надану підтримку. Подякував також за зусилля для обмеження російських надприбутків за нафту і газ. Закликав прискорити надання фінансової допомоги нам, Україні. Обговорили нові санкційні кроки. Зокрема, вважаю, що у восьмому санкційному пакеті мають бути передбачені загальноєвропейські візові рішення щодо громадян Росії – такі, щоб ніхто з причетних до цієї війни не міг користуватися європейською гостинністю. Якщо громадяни Росії підтримують терор проти України, проти всієї Європи, якщо вони мовчки спостерігають за геноцидом в Україні, то вони не повинні мати можливість використовувати Європу для розваг і веселощів. Це важлива моральна річ. Європа – це територія цінностей, а не «Діснейленд» для прихильників терору. І візові обмеження точно це продемонструють. Вільний світ має спонукати росіян до дій – до дій проти тих, хто розпочав цю війну. До речі, це так само, як і з газовим питанням. Україна неодноразово попереджала Європу, що збереження «нордстрімових» звʼязків з Росією буде проблемою, яка будь-якої миті може перетворитися на катастрофу. Саме так і сталося. Візова всеїдність стосовно громадян держави-агресора, фінансові зв’язки з Росією, енергозалежність від Росії – все це речі, які у Москві використовують проти Європи. І я вдячний тим європейським лідерам, які усвідомлюють рівень загрози. Дуже важливий аспект сьогоднішньої розмови з пані Урсулою фон дер Ляєн – це можливість Єврокомісії здійснити швидку оцінку, щойно ми виконаємо всі її рекомендації. Щодня працюємо для вступу України у ЄС! І щодня робимо все, щоб повернути наш прапор на всю нашу територію, куди зайшли окупанти. Я дякую всім нашим воїнам, які тримають і просувають вперед наші позиції! Дякую всім, хто допомагає обороні України! Разом переможемо! І наостанок. Сьогодні отримав доповідь про те, що за підозрою у вчиненні кримінального правопорушення були затримані двоє осіб, які безпосередньо причетні до трагічного інциденту в Чернігові. Той, хто дав наказ відвезти бойову зброю на публічний міський захід. І той, хто дозволив дитині взяти зброю до рук. Кримінальне провадження – у Державного бюро розслідувань. Іще раз попереджаю всіх представників влади і правоохоронних органів на місцях: пильнуйте, щоб на публічних заходах не було бойової зброї та інших небезпечних засобів. Життя людей – це спільна відповідальність усіх, хто повинен гарантувати безпеку. Слава Україні!</p>
  <div class="source"><a href="https://www.president.gov.ua/news/mi-povernemo-svobodu-krimu-j-obovyazkovo-zrobimo-pivostriv-o-77521">https://www.president.gov.ua/news/mi-povernemo-svobodu-krimu-j-obovyazkovo-zrobimo-pivostriv-o-77521</a></div>
</article>


<article>
  <h2>Обстріл території ЗАЕС означає, що Росії байдуже, що скаже МАГАТЕ й що вирішить міжнародна спільнота – звернення Президента України</h2>
  <div class="badges"><span class="chip">UK</span> <span class="chip">2022-09-05</span></div>
  <p>Бажаю здоров’я, шановні українці! Сьогодні Премʼєр-міністр Великої Британії і великий друг нашого народу Борис Джонсон залишає посаду. Але вірю, що він не залишає політичну діяльність і ще продовжить підтримувати захист свободи в Україні, в Британії та в усьому світі. Я говорив з ним сьогодні. Як завжди, це була дуже добра розмова. Зазвичай кажуть, що дружби в політиці не буває, але Борис – це той випадок, коли розумієш один одного з півслова, коли дружба є, коли вона міцна й коли вона справді посилює обидві наші держави. З перших хвилин російської повномасштабної війни проти України та Європи Борис був з нами. Його першим і найважливішим запитанням завжди було: як іще можна допомогти? І хочу підкреслити: і до 24 лютого ми завжди відчували, що Британія разом з Україною. Нам за кілька років справді вдалося вивести українсько-британські відносини на найвищий рівень за весь час нашої незалежності. Це безпрецедентно високий рівень. Ми підписали дуже амбітну Угоду про політичне співробітництво, вільну торгівлю і стратегічне партнерство. Ми зробили дуже багато для посилення зв’язків між нашими суспільствами – економічних, соціальних, культурних. Ми започаткували програму оновлення українського флоту. І зараз, у час повномасштабної війни, домовилися про конкретну участь Британії у програмі відбудови України після бойових дій. Сьогодні я подякував Борису від імені всіх українців, і я впевнений, що це справді багатомільйонне українське «дякую». Вже чекаю, коли можна буде продовжити нашу співпрацю з Борисом у його новому статусі. І не менше чекаю початку співпраці з новим Премʼєр-міністром Великої Британії пані Ліз Трасс. Ми в Україні добре її знаємо – вона завжди була на світлому боці європейської політики. І я вірю, що разом ми зможемо зробити ще дуже багато для захисту наших народів і для провалу всіх російських деструктивних зусиль. Головне – зберігати нашу єдність, а це обовʼязково буде. Сьогодні ж говорив з Президентом Франції Еммануелем Макроном – понад півтори години. Дуже змістовні переговори. Передусім про ситуацію на фронті, про оборонну підтримку України. Я вдячний пану Президенту та всьому народу Франції за незмінне прагнення захистити наші спільні європейські цінності, нашу спільну об’єднану Європу. Окремо й дуже детально зупинилися на ситуації на Запорізькій атомній станції. Обмінялися оцінками результатів місії МАГАТЕ на станцію – до речі, завтра мають бути представлені висновки місії. Сподіваюся, що вони будуть об’єктивними. Тим паче, що сьогодні через черговий російський провокативний обстріл була пошкоджена остання лінія енергопередачі, яка зʼєднувала станцію з енергосистемою України. Знову – це вже вдруге – через російську провокацію Запорізька станція опинилась за крок від радіаційної катастрофи. Вважаю той факт, що Росія робить це саме зараз, саме напередодні висновків МАГАТЕ, дуже красномовним. Обстріл території ЗАЕС означає, що державі-терористу байдуже, що скаже МАГАТЕ, її не хвилює, що вирішить міжнародна спільнота. Росія зацікавлена лише в тому, щоб ситуація залишалась найгіршою найдовше. Це можна виправити тільки посиленням санкцій, тільки офіційним визнанням Росії державою-терористом – на всіх рівнях. Україна має дуже чітку, прозору й чесну позицію: поки ми контролювали станцію, там не було жодної загрози радіаційної катастрофи. Щойно прийшла Росія, одразу став можливим найгірший сценарій, який тільки можна уявити. На це потрібна міжнародна реакція – від ООН до кожної просто нормальної держави. Збройні Сили України продовжують послідовно, дуже ретельно й акуратно знищувати склади, бази, переправи, штаби окупантів. Російська армія прийшла на територію України, не чекаючи спротиву. А втече звідси, не маючи жодної іншої надії на порятунок. І я хочу ще раз подякувати всім нашим захисникам і захисницям, нашій розвідці, Службі безпеки України, які роблять усе, щоб окупантам щодня ставало дедалі складніше перебувати в Україні. Також хочу подякувати всім нашим людям на тимчасово окупованих територіях, які допомагають нашій армії знищувати об’єкти загарбників. А особливо хочу сьогодні подякувати бійцям однієї з наших реактивних артилерійських бригад, які своїм влучним вогнем знищили саме той російський склад, з якого окупанти брали ракети С-300 для бомбардування Харкова. Хороша річ MLRS. Дякую, наші герої! Обов’язково буде окупантам відповідь і за сьогоднішній ракетний удар по Кривому, і за постійні обстріли Зеленодольська, обстріли Нікополя, Чернігівської й Сумської областей, Харківщини, міст Донбасу та всієї нашої території. Вічна слава всім, хто захищає Україну! Вічна памʼять усім, хто віддав своє життя за незалежність нашої держави! Слава Україні!</p>
  <div class="source"><a href="https://www.president.gov.ua/news/obstril-teritoriyi-zaes-oznachaye-sho-rosiyi-bajduzhe-sho-sk-77533">https://www.president.gov.ua/news/obstril-teritoriyi-zaes-oznachaye-sho-rosiyi-bajduzhe-sho-sk-77533</a></div>
</article>


<article>
  <h2>Саме на українській землі буде новий центр економічного зростання у Європі – виступ Президента на зустрічі з керівниками великого бізнесу в межах відкриття Нью-Йоркської фондової біржі</h2>
  <div class="badges"><span class="chip">UK</span> <span class="chip">2022-09-06</span></div>
  <p>Шановні пані та панове! Дякую за вашу цікавість до України! Сьогодні – 195-й день повномасштабного вторгнення Росії на територію нашої держави. І сьогодні ми у 195 разів упевненіші в нашій незалежності, ніж будь-коли за час до цієї війни. І це може звучати парадоксально, але це факт. Україна жодної хвилини не сумнівається в собі, у своєму майбутньому, у своїй перемозі. І попри те, що ворог досі на нашій землі, попри те, що нам треба пройти ще доволі великий шлях, щоб звільнити всю нашу територію... Але в тому, що це буде, немає жодних сумнівів. Ми вже знаємо результат цієї війни і йдемо своїм шляхом до цього результату. І я думаю, що цю нашу впевненість відчуваєте й ви зараз, вірю в це, принаймні в іншому разі ви не витрачали б свій час на Україну. Сьогодні я хочу поговорити з вами саме про це відчуття. Про те, чому будь-яка історія успіху у Європі тепер просто неможлива без України – історія і політичного, і бізнесового успіху, – а вона реальна тільки з Україною і в Україні. Я наведу декілька фактів. Перше. Те, що ми зберігаємо й збережемо нашу незалежність, є фундаментальним чинником безпеки для всього регіону, для всього сходу й центру Європи. Саме від нашої стійкості – а вона є – залежить стійкість Європи. Просто згадайте: коли ще Євросоюз був настільки об’єднаним і здатним діяти разом, як тепер, коли нам разом з нашими партнерами, зокрема зі Сполученими Штатами Америки, з Президентом Байденом, вдалося об’єднати Європу й увесь вільний світ навколо боротьби за свободу, за наші з вами цінності, цінності свободи. Ми зробили безпрецедентну річ. І це не просто тимчасова річ, це фундаментальний чинник. Боротьба за нашу незалежність – це боротьба за право на стабільність, право на безпеку для всіх нас, для всієї Європи. Другий факт. Ми ідеально інтегровані з нашим регіоном і будемо повністю інтегровані з Європейським Союзом. Україна вже здобула статус кандидата в члени ЄС – це сталося саме в час цієї війни. І ми обов’язково здобудемо повноправне членство. Ми інтегровані з іншими європейськими націями не тільки географічно, економічно чи політично, а й ціннісно. Це дуже важливо. Українці цінують свободу, освіту і працю. І цінують так само, як і будь-яке розвинуте суспільство. Хоча нашу країну й відносять до групи країн, що розвиваються, ми вже маємо всі підстави, щоб стати розвинутою країною. Просто потрібен час. Якщо говорити суто про економіку, ми вже маємо дуже вигідні логістичні й торговельні звʼязки з ринком ЄС – і це безмитні умови. Також маємо спеціальні умови доступу на ринки Великої Британії, Канади, Японії. Маємо традиційні й дуже потужні зв’язки з ринком Сполучених Штатів. Без нашого аграрного експорту неможливо уявити стабільність на ринках і загалом в багатьох країнах, передусім Азії та Африки, і це було доведено російською блокадою наших портів. Коли наш аграрний сектор зупинився, десятки країн опинилися на межі голоду. Зараз ми відновлюємо експортні звʼязки, причому й завдяки новим маршрутам, і завдяки частковому відновленню традиційного морського експорту – мільйони тонн українського продовольства знову експортуються морем. Третій факт. Ми маємо майже повний спектр природних ресурсів і копалин. Від газу до урану, від літію до титану, від вугілля до кварцитів і багато чого іншого. Але маємо не одні лише ресурси, а ще й вагому культуру й традиції видобутку, обробки й виробництва. Маємо кваліфікованих людей. Маємо розвинутий транспортний сектор і зручну логістику – з доступом до ринку Європейського Союзу. До речі, одна з причин того, чому Росія пішла проти України загарбницькою війною, – це їхній страх, що ми станемо не просто промисловим конкурентом для Росії, а її реальним замінником для багатьох ринків багатьох держав. Четвертий факт. Україна може бути і, я впевнений, обов’язково стане «зеленим» енергетичним хабом для Європи. Ми здатні замінити брудні російські енергоресурси. Україна має величезний природний потенціал для встановлення потужностей у «зеленій» енергетиці та у виробництві «зеленого» водню. Це потенціал як мінімум у десятки, а реально дивлячись на речі – у сотні гігават «зелених» електричних потужностей. Погляньте на ситуацію на європейському ринку енергії – цьому ринку життєво необхідний такий гравець, як Україна. Звичайно, ми вже почали експортувати електрику в ЄС. Це дуже важливий чинник – що це відбулося в часи війни. Ми експортуємо, але масштаб співпраці може бути в сотні разів більшим. Уявіть, який це прибуток для кожного учасника енергобізнесу. Пʼятий факт. Ми вже почали реалізацію проекту відбудови України після бойових дій. На цьому етапі це Fast Recovery Plan, який дає змогу вже зараз відновлювати все те, що необхідне на звільненій території негайно: це соціальна, освітня інфраструктура, теплове забезпечення, транспорт. Але загальний проект української відбудови – це буде найбільший економічний проект у Європі нашого часу. Найбільший для декількох поколінь. Його обсяг уже зараз оцінюється в сотні мільярдів доларів. А з необхідною модернізацією української інфраструктури з урахуванням безпекових потреб – це понад трильйон доларів. І в доволі короткій перспективі – менш як десять років. Будь-яка компанія ніде у світі зараз не знайде таких можливостей, як в Україні. Ваші компанії ніде не знайдуть таких можливостей, як в Україні. У Нью-Йорку присутня наша урядова делегація на чолі з першим віце-премʼєром – міністром економіки Юлією Свириденко. Пані Свириденко та інші члени делегації не тільки зможуть відповісти на ваші запитання щодо можливостей в Україні, а й зможуть представити галузі та проекти для інвестицій. Інфраструктурні фонди знайдуть велику кількість проектів в аеропортах та у будівництві нових доріг, мостів. Фонди нерухомості отримають ринок із сотнями мільйонів квадратних метрів нового житла, офісів, логістики, промислової нерухомості. Банки, фінансові установи можуть вийти в Україні на величезний ринок кредитування всіх цих проектів. Страхові компанії зможуть запропонувати нові страхові продукти – з урахуванням специфіки нашого регіону й наших ризиків. Оператори готелів зможуть розкрити наш великий туристичний і діловий потенціал – усьому світу цікаво побачити Україну, відчути її й бути тут. І я закликаю вас планувати інвестиції вже зараз. Не чекаючи, коли ми дійдемо до нашої перемоги. Зверніть увагу: на сьогодні близько 80% нашої території вільні від ворога. Наші воїни, наш народ постійно збільшують цю кількість, щодня рухаючись до перемоги. Але перемога – це не тільки військовий шлях, це й економічний шлях. Наш бізнес робить свій внесок. Наш бізнес функціонує. І більша частина України вже зараз готова до реалізації нових бізнес-проектів. Всі ви добре знаєте, що підготовка до реалізації будь-якого бізнес-проекту – це час. Час на формування команди, аналіз ринку, купівлю майданчика, проектування, дозвільні процедури тощо. Період підготовки – це завжди мінімум бюджету, але дуже багато часу. Часу, який витрачається, поки інші вже могли б почати працювати. Тому починайте вже зараз, щоб бути першими. У нас – сотні тисяч кваліфікованих молодих інженерів та ІТ-фахівців, і ця українська галузь – всесвітньо відома. Ми маємо надзвичайно вигідний податковий режим для ІТ. З урахуванням усіх економічних і логістичних чинників ми є унікально вигідною локацією для розміщення офісів технологічних компаній. Розміщуючи виробництво в нас – від металу до фармацевтики, від машинобудування до агропродукції, – ви отримуєте переваги, яких не знайдете в жодній іншій країні поряд із ринком Європейського Союзу. Можливо, деякі компанії з тих, чиї представники присутні зараз тут, або пов’язані з вами компанії досі працюють на російському ринку – і не просто продають, а виробляють там. Перспектива для всіх бізнесів така, що в будь-якому разі доведеться піти з Росії. А отже, вигідно прийти в Україну. Саме на українській землі буде новий центр економічного зростання у Європі. Ви можете запитати в мене: як іти в Україну зараз, коли війна триває? Я відповім вам: будь-яка компанія, яка матиме змогу поставити на свій продукт позначку Made in Ukraine, автоматично стане частиною історії української сміливості та перемоги, глобально відомої історії, а водночас – частиною нашого життя, яке ми захищаємо всіма силами та з допомогою найсильніших світових держав і лідерів. Слава Україні!</p>
  <div class="source"><a href="https://www.president.gov.ua/news/same-na-ukrayinskij-zemli-bude-novij-centr-ekonomichnogo-zro-77549">https://www.president.gov.ua/news/same-na-ukrayinskij-zemli-bude-novij-centr-ekonomichnogo-zro-77549</a></div>
</article>


<article>
  <h2>Європа – не місце для прогулянок російських убивць і тих, хто їх підтримує – звернення Президента України</h2>
  <div class="badges"><span class="chip">UK</span> <span class="chip">2022-09-06</span></div>
  <p>Українці! Українки! Маємо сьогодні важливі події. Європейський Союз зробив суттєвий крок у візовому питанні щодо громадян Росії. Єврокомісія затвердила пропозицію призупинити спрощений візовий режим, який зараз діє між ЄС і Росією. Звичайно, це ще не повний візовий бан. Але це вже демонструє громадянам держави-терориста, що вони несуть певну моральну відповідальність за агресію своєї держави проти України та всієї Європи. Зараз така ситуація, коли не можна мовчати. І не можна не протидіяти терору. Абсолютно неприпустимо, що європейською територією можуть користуватися для туризму чи для шопінгу ті, хто в себе вдома, в Росії, не тільки підтримує розкол і знущання з Європи, а й працює на них. І не можна сприймати спокійно, що російські пропагандисти досі мають змогу перебувати у європейських країнах, щоденно брехати в репортажах і включеннях з європейських столиць. Брехати про Європу! Принижувати Європу! І при цьому перебувати у Європі. Абсурд, який треба негайно припиняти. Я вдячний пані Президентці Єврокомісії Урсулі фон дер Ляєн та всім європейським лідерам, які підтримують візові обмеження для громадян Росії. І маємо пам’ятати: окрім морального боку питання, це також питання елементарної безпеки. Вже неодноразово Росія спрямовувала кілерів у Європу під виглядом звичайних туристів. На шпиль у Солсбері, на німецькі вулиці та склади зі зброєю в Чехії вони вже надивилися. Досить. Європа – не місце для прогулянок убивць і тих, хто їх підтримує. Друга важлива новина – звіт МАГАТЕ. Місія, яка побувала на Запорізькій атомній станції, представила документальний підсумок своєї роботи. У звіті відзначається присутність російської військової техніки на території АЕС, акцентований тиск на наших атомників і є чіткі посилання на російську військову окупацію. Це добре. Щодо пропозиції генерального директора МАГАТЕ Гроссі створити зону захисту на станції, то треба дивитися на конкретний зміст такого інструменту: що саме може бути захистом? Якщо зміст цієї пропозиції полягає в демілітаризації території АЕС – а це логічно, бо саме російська військова присутність поставила Запорізьку станцію на межу радіаційної катастрофи, – то ми можемо підтримати таку демілітаризовану зону захисту. У будь-якому разі відчувається, що сучасні міжнародні організації потребують значно ширшого мандату на свої дії. Я вважаю, що світ не просто заслуговує, а потребує того, щоб представники МАГАТЕ змусили Росію до демілітаризації території АЕС і повернення повного контролю Україні. Якщо Росія поставила світ на межу радіаційної катастрофи, значить, у світу мають бути відповідні засоби, щоб поставити Росію в умови, коли держава-терорист буде змушена припинити терор. Взяв сьогодні участь у низці важливих економічних заходів у Нью-Йорку – там перебуває наша урядова делегація на чолі з першим віце-премʼєр-міністром Юлією Свириденко. Протистояння російському терору й захист нашої держави відбуваються на різних рівнях. Оборона йде поряд із дипломатичними зусиллями, інформаційною роботою та обовʼязково – економікою. Збереження і створення нових робочих місць в Україні, залучення інвестицій і бізнес-проектів, розширення логістичних можливостей, захист наших потреб у фінансовій допомозі – все це абсолютно необхідно. І необхідно зараз, коли війна триває. Одна з найвідоміших бірж – Нью-Йоркська фондова біржа – це одне з найкращих місць для привернення економічної уваги світу до України. І сьогодні на біржі був український день. І цей український день розпочав глобальну кампанію промоції нашого економічного потенціалу. Ми зробимо все, щоб провідні світові бізнеси працювали з Україною і в Україні. Очевидно, що ключовий виклик при цьому – безпековий. Постійно вдосконалюємо наші можливості реагувати на цей виклик – захищати нашу державу й наших людей. Хочу сьогодні подякувати бійцям, які особливо відзначились у цьому. Тільки за першу половину сьогоднішньої доби вдалося збити п’ять із шести російських ракет Х-101. Це дорога втрата для Росії. І це порятунок багатьох українських життів. Чотири з цих ракет збили військовослужбовці повітряного командування «Південь». Молодці, хлопці! Також особливо дякуємо сьогодні воїнам 79-ї десантно-штурмової бригади, яка на Донецькому напрямку героїчно стримує ворога. До речі, хочу звернутися сьогодні до всіх наших людей, які створюють інформаційну картину – так чи інакше. Будь ласка, звертайте свою увагу й увагу суспільства на те, що жорстке протистояння триває майже по всій лінії фронту. Це тисяча триста кілометрів активних бойових дій. І це просто несправедливо, коли про окремі ділянки фронту говорять дуже багато, а про інші ніби забувають. Хоча наші воїни на багатьох напрямках – абсолютні молодці, абсолютні герої. І на Донбасі, і на Харківщині, і в Запорізькій області, і на півдні, і в прикордонних районах півночі та сходу країни. Захист усієї держави потребує однаково щирої та серйозної уваги. Провів засідання Ставки Верховного Головнокомандувача – максимально швидко й точно вирішуємо всі питання, пов’язані з просуванням наших Збройних Сил, знищенням окупантів. 50 тисяч російських життів уже пішло на цю абсолютно безглузду для Росії війну. І окупантів не хвилює навіть такий рівень втрат. А нас хвилює кожне життя наших героїв, наших захисників і захисниць. Ми робимо все, щоб берегти життя українців. І я вдячний партнерам, які допомагають нам із цим. Сьогоднішній мій дипломатичний день почався о 8-й ранку з розмови з пані Ненсі Пелосі, спікеркою Палати представників США. Як завжди, продуктивно й дуже тепло. Скоординували наші кроки в захисті України та свободи як такої від російської агресії. Вдень говорив з Премʼєр-міністром Нідерландів Марком Рютте про посилення санкційного тиску на Росію, про нову оборонну й макрофінансову допомогу нашій державі. Дуже вдячний. Щойно говорив з новим Премʼєр-міністром Великої Британії пані Ліз Трасс. Це була її перша розмова в новому статусі з іноземним лідером – і це велика честь для України. Я привітав пані Премʼєр-міністра з початком роботи на посаді й відчуваю, що ми зможемо побудувати глибокі та результативні відносини. Час, коли пані Премʼєр-міністр починає роботу, дуже складний. Російський енергетичний шантаж, постійні намагання держави-терориста дестабілізувати політичну ситуацію у Європі й у вільному світі, постійна російська дезінформація... Але, зберігаючи нашу єдність, працюючи у повній координації, ми й це можемо подолати. Обговорили, як іще посилити тиск на Росію, щоб ціна за агресію для неї постійно зростала. І щоб так само постійно зростала оборонна підтримка нашої держави. Почув дуже вагомі слова й щодо нашої співпраці, і щодо майбутніх безпекових гарантій для України, і щодо відбудови нашої держави. Дуже важливо, що Велика Британія зберігатиме лідерську роль у консолідації вільного світу й захисті свободи. Запросив пані Премʼєр-міністра відвідати нашу державу. І дякую за чітку впевненість у тому, що Україна й вільний світ неодмінно переможуть у цій війні, розвʼязаній Росією. Дякую всім, хто захищає Україну та свободу! Слава Україні!</p>
  <div class="source"><a href="https://www.president.gov.ua/news/yevropa-ne-misce-dlya-progulyanok-rosijskih-ubivc-i-tih-hto-77561">https://www.president.gov.ua/news/yevropa-ne-misce-dlya-progulyanok-rosijskih-ubivc-i-tih-hto-77561</a></div>
</article>


<article>
  <h2>Цього тижня маємо хороші новини з Харківщини; думаю, кожен громадянин відчуває гордість за наших воїнів – звернення Президента України</h2>
  <div class="badges"><span class="chip">UK</span> <span class="chip">2022-09-07</span></div>
  <p>Українці! Українки! Відтепер щорічно 7 вересня в Україні відзначатиметься День воєнної розвідки – професійне свято людей, чий внесок у наш захист і майбутню перемогу неможливо переоцінити. Раніше в нас не було такого свята саме на державному рівні, хоча зазвичай цього дня і вітали військових розвідників. Я підписав указ, який виводить цей день на належний рівень. Вранці привітав наших розвідників, подякував їм за службу, подякував Кирилу Буданову, керівнику Головного управління розвідки, за необхідні Україні результати. Відзначив найкращих розвідників державними нагородами. І вірю, що ще неодноразово нагороджуватиму представників розвідувальної спільноти України за їхні здобутки, за операції, які тривають постійно, і за успіхи, які допомагають нашим Збройним Силам та всій державі рухатися до звільнення всієї нашої землі. Цього тижня маємо хороші новини з Харківщини. Певно, ви всі вже бачили повідомлення щодо активності українських оборонців. І, думаю, кожен громадянин відчуває гордість за наших воїнів. Це заслужена гордість, правильне відчуття. Зараз іще не час називати ті чи інші населені пункти, у які повертається український прапор. Але час сказати слова подяки 25-й повітряно-десантній бригаді, 92-й окремій механізованій бригаді і 80-й десантно-штурмовій бригаді за хоробрість, за героїзм, проявлені під час виконання бойових завдань. Також дякую сьогодні 406-й окремій артилерійській бригаді за надзвичайно успішні влучання в районах зосередження окупантів на півдні нашої країни і 60-й окремій піхотній бригаді, яка послідовно просуває наші позиції. Кожен успіх наших військових на тому чи іншому напрямку змінює на користь України й загальну ситуацію по всьому фронту. Що складніше окупантам, що більше в них втрат, то ліпшими будуть позиції в наших оборонців на Донбасі, то надійнішою буде оборона Запоріжжя, Миколаєва, міст Дніпропетровської області, то швидше зможемо звільнити Приазов’я та весь південь. Хочу сьогодні сказати ще одну річ – дуже важливу, дуже чутливу. Це стосується українців, які утримуються окупантами у полоні. На рівні української розвідки та інших залучених структур і людей постійно намагаємося добитися звільнення наших полонених. Ця робота ніколи не припинялася. І активні дії наших оборонців означають також і можливість затримання достатньої кількості ворогів, щоб спонукати до обміну, до звільнення українських полонених. Я підкреслюю: ми пам’ятаємо про всіх наших людей, яких утримують окупанти. Сьогодні ухвалено важливе рішення Ради національної безпеки і оборони України. Застосовано санкції до 606 фізичних осіб, які належать до керівної верхівки Росії. 28 членів Ради безпеки Росії, 154 члени Ради Федерації Росії, 424 депутати Держдуми Росії. Усі вони відповідальні за цю війну, за терор проти наших людей. І жоден із них не уникне відповідальності – це тільки питання часу. Ми вже зробили частину необхідних юридичних, дипломатичних і політичних кроків заради такої відповідальності для них. Продумано робимо й усі інші кроки. Сьогодні ж важливу операцію проведено Службою безпеки України – щодо діяльності деяких підсанкційних осіб на території нашої держави. Я неодноразово наголошував: контрабандистам і кримінальним мережам в Україні місця не буде. Схоже, дехто з них не зрозумів. Що ж, зрозуміють. Посадовці митниці, які допомагали контрабандистам, зокрема й серед керівників, відсторонені та отримають законну відповідь на всі свої незаконні дії. А щодо тих з підсанкційних осіб, у кого ще й виявлено іноземне громадянство, зокрема російське та румунське, то на підставі пропозиції Служби безпеки України та згідно з нормами чинного законодавства ухвалив рішення про припинення українського громадянства цих осіб. Провів нараду з головою уряду, міністром фінансів, профільним заступником керівника Офісу щодо проекту бюджету на наступний рік. Зрозуміло, що це буде бюджет країни, що воює. Урядовці представлять параметри проекту, але я зараз зазначу деякі важливі пункти – політично важливі пункти. Перше. Понад трильйон гривень наступного року буде направлено на сектор безпеки й оборони. Це буде пріоритетом номер один. Друге. Соціальні зобов’язання мають забезпечуватися в повному обсязі. Зокрема, хочу, щоб мене почули українські пенсіонери: уряду поставлено завдання наступного року так само, як і цьогоріч, забезпечити індексацію пенсій для всіх наших пенсіонерів. Третій пункт. Щоб пройти цей час і забезпечити фінансову, соціальну стабільність, треба максимально скоротити всі некритичні видатки держави, все те, що не допомагає обороні, не допомагає економічному розвитку країни, соціальному та культурному забезпеченню наших людей. Відповідно, уряд має представити програму скорочення видатків на державні підприємства, на апарат, на інституції, які не відповідають потребам цього особливого часу. Очікую від урядовців пропозицій. Четверте. Це активізація економічних відносин. Програма кредитування «5-7-9%» зберігається. Діятимуть також і інші програми та рішення, які мають допомогти бізнесу працювати, зберігати робочі місця, залучати нових працівників. І пʼяте. Буде створений спеціальний фонд відновлення, який наповнюватиметься зокрема за рахунок конфіскованих російських активів. Розраховую, що проект бюджету буде поданий до Верховної Ради України вчасно, як це й передбачено законом. Говорив сьогодні з канцлером Німеччини Шольцом. Багато тем: відповідальність держави-терориста і подальше посилення оборонних спроможностей України, і фінансова підтримка нашої держави. Подякував пану канцлеру за підтвердження 5 мільярдів євро макрофіну від Європейського Союзу. Важливе рішення. Рішення, яке дасть нам змогу підтримати українців, забезпечити соціальні виплати для наших людей. Дякую також Єврокомісії та всім нашим партнерам у ЄС за цей фінансовий пакет. Надання ще трьох мільярдів євро обговорюється, очікуємо формат рішення. Триває реалізація зернової експортної ініціативи, яка є вагомим інструментом і для нашої економіки, і для всіх партнерів нашої держави. Українське продовольство було експортоване на три континенти. В Африку, в Азію і у Європу. Якщо детально, то 54 судна вже відправлені в Азію, 16 суден вже відправлені у Африку, 32 судна – у Європу, і частина з цього обсягу, до речі, знов-таки спрямовується потім в азійські та африканські країни. Сьогодні в Росії прозвучала чергова відверто брехлива заява, що нібито абсолютна більшість українського зерна експортується саме у європейські країни. Що ж, правдиві слова вже давно в Росії на офіційному рівні не звучать, і це нікого не дивує. До кінця цього місяця з наших морських портів може бути експортований обсяг у не менш як 3 мільйони тонн агропродукції. І значна частина – саме для найбідніших і найнужденніших країн. Зокрема, доставлено перший вантаж до Ефіопії. Маршрут був непростий: спочатку морем, потім вантажівками. Але сотні тисяч ефіопів реально врятовані від голоду. Можливо, Росію це не влаштовує і вона не хоче цього помічати. Однак світу саме це потрібно. Потрібно рятувати країни на різних континентах від хаосу, потрібно рятувати людей від голоду. На відміну від Росії ми не робимо расистського поділу світу на тих, хто заслуговує на безпеку, і хто нібито не заслуговує, на тих, хто заслуговує жити без голоду, і на тих, хто нібито не заслуговує. Ми підтримуємо всіх людей, усі країни. І ті, які нам допомагають, і ті, які поки утримуються від допомоги. І ті, які більш стабільні, і ті, які менш стабільні. Ще раз наголошую: Україна була, є й буде гарантом світової продовольчої безпеки. Я дякую всім, хто захищає нашу державу! Дякую кожному з наших партнерів, хто допомагає нам боротися за свободу! Слава Україні!</p>
  <div class="source"><a href="https://www.president.gov.ua/news/cogo-tizhnya-mayemo-horoshi-novini-z-harkivshini-dumayu-kozh-77569">https://www.president.gov.ua/news/cogo-tizhnya-mayemo-horoshi-novini-z-harkivshini-dumayu-kozh-77569</a></div>
</article>


<article>
  <h2> Загалом із початку вересня звільнено понад тисячу квадратних кілометрів території України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-08</span></div>
  <p>Українці! Українки! З глибоким сумом дізнався про смерть Її Величності Королеви Єлизавети ІІ. Важка втрата для всієї Європи, для світу. Від імені всього українського народу висловлюю співчуття королівській родині, усій Великій Британії та країнам Співдружності націй. Наші думки й молитви з вами. Сьогодні з візитом у Києві був Держсекретар США Ентоні Блінкен. Ми провели з ним дуже корисні для обох наших країн переговори – бо робимо спільну справу, захищаючи свободу. Я подякував Держсекретарю за його особисту роль у допомозі нам; Президенту Байдену – за рішуче й результативне лідерство; Конгресу Сполучених Штатів – за незмінну двопартійну й двопалатну підтримку і кожному американцю – за щире розуміння нашої боротьби. Маємо рішення Президента Байдена щодо нового пакету оборонної допомоги обсягом у 675 мільйонів доларів. Оголошено й про те, що Україна отримає понад мільярд доларів із загального пакету підтримки європейських демократій. Кожен із таких кроків наших партнерів реально позначається на міцності нашої держави та всієї Європи в захисті від російського терору. Спектр тем на переговорах із паном Держсекретарем був, як завжди, широким. Обговорили політичну співпрацю, нашу взаємодію у фінансовій площині – макроекономічна підтримка зараз так само важлива, як і підтримка зброєю та боєприпасами. Звичайно, приділили увагу Fast Recovery Plan і загалом відбудові України після російських ударів. Я порушив питання офіційного визнання Росії державою-терористом. Юридична реальність має завжди відповідати фактичній реальності. А це факт, що Росія стала найбільшим джерелом тероризму у світі. Можна обирати той чи інший формат процедур, ту чи іншу формулу юридичного тиску проти Росії за терор, але світ має отримати однозначний сигнал, що російському терору не буде прощення. Продовжую налагоджувати нові звʼязки для України – провів розмову з новообраним Президентом Кенії, першу в історії відносин між нашими державами. Привітав із перемогою на виборах, домовилися посилювати співпрацю. Говорили й про подолання продовольчої кризи – робимо все для цього. Тільки за сьогодні з наших портів вийшли чотири судна з агропродукцією для азійських країн. В ці години на розвантаження до порту Судану заходять понад 65 тисяч тонн продовольчої пшениці. Вчора вийшов балкер із пшеницею для Кенії – більш як 50 тисяч тонн. Зараз в Одесі завантажуються судна для Лівану та Лівії. У порту Південний чекає на завантаження судно, яке прямуватиме в Індію... Тобто географія українського аграрного експорту морем дуже широка. Буквально кожен день роботи зернової експортної ініціативи спростовує російську брехню щодо неї. Україна постачає агропродукцію споживачам із різних континентів. І саме наше постачання гарантує продовольчу безпеку на глобальному рівні. Провів сьогодні нове засідання Ставки Верховного Головнокомандувача. Передусім щодо наших активних дій на передовій. У межах оборонних операцій, що тривають, наші герої звільнили вже десятки населених пунктів. І сьогодні цей рух продовжився, є нові результати. Загалом із першого вересня звільнено понад тисячу квадратних кілометрів нашої території. Дякую всім, хто це забезпечив! Дякую армії, розвідникам, спецслужбовцям за кожен український прапор, який встановлено цими днями. Заслухали сьогодні на Ставці доповіді командувачів оперативних напрямків, є певні рішення. Ставка продовжить працювати у форматі таких доволі частих засідань і нарад, щоб наші командири на місцях мали повну підтримку на всіх рівнях і щоб Збройні Сили нашої держави, розвідка і весь сектор оборони та безпеки отримували всі необхідні ресурси, всі необхідні матеріальні, політичні, інформаційні, дипломатичні та будь-які інші засоби для ефективної оборони України й вигнання окупантів. Уся державна діяльність зосереджена на потребах фронту й захисту наших людей. Я вдячний усім українським воїнам, усім, хто виборює свободу для нашого народу – і на півдні, і на сході, і в боях на фронті, і тим, хто робить свій внесок у нашу перемогу відповідними операціями в тилу ворога. Звільнення нашої землі – це заслуга всіх, хто чітко та вчасно виконує загальний оборонний задум. А особливо хочу подякувати сьогодні бійцям 115-ї окремої бригади тероборони Оперативного командування «Північ», які відзначилися хоробрістю й потрібними Україні результатами в боях у лютому-березні, коли зупиняли просування ворога, і які й зараз продовжують захищати нашу державу на Північному напрямку. Також вдячний бійцям 117-ї окремої бригади тероборони, які діють на напрямку Суджа – Суми, і першій танковій бригаді, яка міцно тримає позиції на напрямку Гомель – Городня. Пам’ятаємо про всі загрози, дякуємо всім нашим героям. Хочу ще раз закликати тих, хто інформує суспільство, хто коментує воєнну ситуацію: будь ласка, аналізуйте повну картину, висловлюйте вдячність і підтримку всім нашим оборонцям, не забувайте ні про кого з них. Вічна слава всім, хто став на захист України! Вічна слава нашому незламному народу! Україна є й буде вільною! Слава Україні!</p>
  <div class="source"><a href="https://www.president.gov.ua/news/zagalom-iz-pochatku-veresnya-zvilneno-ponad-tisyachu-kvadrat-77597">https://www.president.gov.ua/news/zagalom-iz-pochatku-veresnya-zvilneno-ponad-tisyachu-kvadrat-77597</a></div>
</article>


<article>
  <h2>На цей час ЗСУ звільнили та взяли під контроль понад 30 населених пунктів на Харківщині – звернення Президента України</h2>
  <div class="badges"><span class="chip">UK</span> <span class="chip">2022-09-09</span></div>
  <p>Бажаю здоров’я, шановні українці! Маємо хороші новини з Євросоюзу. Схвалено виділення 5 мільярдів євро макрофінансової допомоги нашій державі. Дуже вагомо. А по-друге, є рішення Ради ЄС про зупинення угоди про спрощений візовий режим між ЄС і Росією. Це рішення запрацює вже з понеділка. І є й конкретні рекомендації Єврокомісії щодо візових обмежень для громадян Росії. Це вже захист Європи, це ускладнить цинічне використання Європи тими, хто не хоче нічого змінювати, не хоче боротися проти війни, а хоче просто споживати й розважатися, ніби нічого у Європі не відбувається, ніби немає російського терору. Об’єднана Європа – це друга мішень для Росії після нашої держави, нашої незалежності. І це правильно, що Європа захищається. Сьогодні у Києві обговорював цю тему з нашими друзями – Президентом Латвії та Прем’єр-міністром Польщі, які прибули з візитом. Звичайно, рекомендації на загальноєвропейському рівні дуже вагомі. Проте є юридичний простір, щоб піти далі, щоб зробити більше. Як це зробили держави Балтії та Польща. Навряд чи державу-терориста можна сприймати як джерело туризму чи якихось бізнес-візитів. Говорили сьогодні також і про нашу двосторонню співпрацю з країнами ЄС. Зокрема це стосується спрощення процедур на нашому кордоні. Маємо обов’язково прибрати бар’єри, які ще досі заважають нашим громадянам і компаніям. Народи, які разом захищають європейську свободу, мають бути максимально близькими. Відомо, що на українсько-польському кордоні є певні складнощі, є черги. Обговорив сьогодні це з польським Прем’єр-міністром – маємо згоду щодо того, як вирішити цю проблематику. Голова уряду України зі своїм польським колегою мають узгодити всі технічні деталі. Тож сьогодні обговорили питання спільного митного контролю, розширення пунктів пропуску на кордоні, спрощення поштового обміну між Україною та державами Євросоюзу – я звернувся до пана Прем&#x27;єр-міністра Польщі з пропозицією знизити ціну поштових відправлень. Це важливо для наших людей, для всіх, хто зараз потребує особливої підтримки. І ще один важливий аспект: Польща звернулася до нас із проханням допомогти в енергетичній сфері, зокрема експортом електрики. Звичайно, ми це забезпечимо. Польським братам, які допомагають нам із першого дня, ми завжди допоможемо. На нашій Алеї сміливості в Києві з’явилися сьогодні ще дві таблички – з іменами пана Президента Латвійської Республіки Левітса і голови польського уряду Матеуша Моравецького. Поступово відзначимо всіх лідерів політики, культури, спорту та бізнесу, які в найважчі півроку, з 24 лютого до 24 серпня, особисто були в Києві, особисто долучилися до захисту нашої держави. Сьогодні ж мав честь вручити державні нагороди медійникам, які були відзначені з нагоди Дня Незалежності цього року. Це й репортери, і оператори, і продюсери, редактори, і ведучі... Вони всі зробили помітний внесок у нашу перемогу в інформаційному протистоянні з Росією, у подолання російської пропаганди та поширення просто правди про війну, про нашу незалежність. Вшанували хвилиною мовчання медійників, чиї життя забрала ця війна. Станом на сьогодні це 38 людей – громадяни не тільки нашої держави, а й іноземці, які приїхали в Україну по правду й загинули від російської зброї. Наша армія, розвідка, Служба безпеки України продовжують активні дії на кількох оперативних напрямках. Успішно продовжують. Хочу ще раз звернутися зараз до деяких блогерів, хто іноді поспішає оголошувати результати тих чи інших активних дій наших воїнів на передовій... Будь ласка, не поспішайте з повідомленнями, не ускладнюйте своїм поспіхом завдання для нашої армії. Не повідомляйте, будь ласка, конкретні деталі оборонної операції раніше, ніж про це скажуть офіційні представники нашої держави. На цей час Збройні Сили України звільнили та взяли під контроль понад 30 населених пунктів у Харківській області. У частині сіл регіону тривають заходи з перевірки та убезпечення території, поступово беремо під контроль нові населені пункти – всюди повертаємо український прапор і захист для всіх наших людей. Прошу українців зі звільненої території: будь ласка, повідомляйте представникам наших сил будь-яку відому вам інформацію про злочини окупантів на українській землі. Підрозділи Національної поліції повертаються у звільнені населені пункти Харківщини. І хочу подякувати сьогодні нашим розвідникам, нашим спецслужбовцям, які вкотре проявили себе дуже результативно у вигнанні ворога. Дякую й бійцям 14-ї окремої механізованої бригади імені князя Романа Великого – командувач на Харківському напрямку особливо відзначив героїчні дії хлопців із цієї бригади. Не забуваємо й про інші напрямки. Жорсткі бої тривають і на Донбасі, і на півдні нашої країни. Дякую морським піхотинцям 503-го батальйону за мужність на Донеччині. Дякую воїнам-розвідникам 131-го окремого розвідувального батальйону, які, ризикуючи життям, висуваються першими, забезпечують виконання поставлених завдань загальновійськовими підрозділами на Херсонщині. Дякую всім нашим хлопцям і дівчатам, чоловікам і жінкам, які воюють за Україну! Підписав нові укази про нагородження наших воїнів. 293 учасники бойових дій відзначені державними нагородами. І сьогодні ж у Києві провів зустріч з Халуком Байрактаром – людиною, яку українцям особливо представляти не потрібно. Зрозумілий контекст зустрічі, зрозумілими будуть і результати. Посилюємо нашу державу. Вручив пану Байрактару орден «За заслуги» І ступеня – це справді заслужено. Слава всім, хто нам допомагає! Слава Україні!</p>
  <div class="source"><a href="https://www.president.gov.ua/news/na-cej-chas-zsu-zvilnili-ta-vzyali-pid-kontrol-ponad-30-nase-77621">https://www.president.gov.ua/news/na-cej-chas-zsu-zvilnili-ta-vzyali-pid-kontrol-ponad-30-nase-77621</a></div>
</article>


<article>
  <h2>З початку вересня звільнено вже близько 2 тисяч кілометрів території України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-10</span></div>
  <p>Українці! Українки! Насамперед я хочу сьогодні привітати два наших міста, прекрасних, міцних міста, з їхнім днем – Лиман і Дніпро. Лиман Донецької області ще чекає на наш прапор, і це неминуче – Україна завжди повертається. Ми це добре демонструємо. Вся Донеччина буде вільною, буде знову в безпеці й щасливою, як це й має бути в Україні, має бути всюди на нашій землі. Збройні Сили України та всі, хто захищає нашу державу, Сили спеціальних операцій, наша розвідка, спецслужби, Нацгвардія, поліція повернуть мир кожному куточку нашої держави, куди Росія принесла тільки горе й страждання. Мир буде, мир іде разом з українським прапором, разом із нашими оборонцями. Дорогі дніпряни! Ваше місто і з 2014 року, і з 24 лютого зробило для української оборони стільки, що історія нашої перемоги – це водночас і історія Дніпра, це абсолютно заслужено. Здоров’я й життя тисяч українських воїнів врятовано в Дніпрі. Сотні тисяч українців отримали прихисток і допомогу в Дніпрі за роки війни. Фронт завжди відчував і відчуває підтримку дніпрян. Я дякую вам всім за це! І бажаю вам усім, як і всім українцям, одного – якнайшвидшої перемоги. Провів сьогодні Ставку Верховного Головнокомандувача. Були доповіді щодо ситуації на передовій від командувачів оперативних напрямків. Ухвалили необхідні рішення. Обговорили питання забезпечення наших військових. Заслухали доповідь міністра оборони Резнікова щодо результатів засідання у форматі «Рамштайн». Дякуємо партнерам за підтримку! Рух наших воїнів на різних напрямках фронту триває. На цей час у межах активних дій від початку вересня вже звільнено близько 2 тисяч кілометрів нашої території. Російська армія цими днями демонструє найкраще, що вміє, – показує спину. І, зрештою, це непоганий вибір для них – втікати. Окупантам в Україні місця немає й не буде. Проте я наголошую ще раз: якщо хтось із російських військових чи силовиків боїться зараз повертатися в Росію, ми гарантуємо кожному, хто буде затриманий нашими воїнами, поводження згідно з Женевськими конвенціями. Говорив сьогодні з Президентом Франції Макроном. Поінформував його про нашу активність на фронті, про подальші перспективи. Предметно обговорили російські провокації на Запорізькій АЕС і необхідність негайної демілітаризації станції, негайного виходу російських військових звідти. Говорили з паном Президентом і про посилення оборонної підтримки нашої держави, про посилення тиску на Росію, зокрема про санкційний тиск, про візові обмеження для громадян РФ. У розвиток вчорашніх домовленостей з головою уряду Польщі Моравецьким я провів, як і обіцяв йому, нараду щодо питань підтримки наших польських братів протягом цієї осені й зими, нашої енергетичної співпраці з Польщею. Доручив прискорити реконструкцію лінії електропередачі від Хмельницької АЕС до польського міста Жешува – першого Міста-рятівника. Дякую тобі, Жешуве. Нагадаю, що це особливе звання було присвоєне Жешуву ще навесні за надзвичайно вагому допомогу Україні. Маємо завершити до 8 грудня цю реконструкцію й забезпечити Польщу необхідним обсягом електрики. Звичайно, це все можливо за умови збереження нормального контролю України над Запорізькою атомною станцією. Працюємо заради необхідних міжнародних рішень для цього. Також доручив Кабміну опрацювати можливість термінового постачання Польщі 100 тисяч тонн енергетичного вугілля вже зараз. Ми маємо на цей час достатні обсяги для себе й можемо допомогти нашим братам підготуватися до цієї зими. Привітав сьогодні делегацію британських парламентарів, які прибули до Києва. Відбулись їхні переговори з керівником Офісу Андрієм Єрмаком – дуже змістовні. Серед найважливішого – безпекові гарантії для України, наша взаємодія з Британією, а також можливості нашої координації в таких регіонах, як, наприклад, Латинська Америка. Маємо й далі розширювати нашу антивоєнну коаліцію. Дуже цікава й корисна зустріч була сьогодні з Тімоті Снайдером – відомим істориком, професором Єльського університету та великим другом України. Пан Снайдер зробив дуже багато для того, щоб нашу країну, наших людей, нашу історію у світі знали й розуміли. Його книжки добре відомі українським і світовим читачам. І невдовзі буде ще одна книга, він готує її зараз. Був втішений поділитися деякими спогадами і про 24 лютого, і про події попереднього часу. Обговорили природу російської агресії, пропаганди й того зла, яке творять окупанти. Вони обов’язково відповідатимуть за все, що наробили на українській землі. Я дякую сьогодні бійцям 15-го Словʼянського полку Національної гвардії України, які відзначилися на Харківському напрямку. Молодці! Дякую за убезпечення ситуації в Балаклії воїнам 214-го окремого стрілецького батальйону, які разом з підрозділами Головного управління розвідки, Сил спеціальних операцій, спецпризначенцями Нацгвардії та поліцією повернули повний контроль у місто. Дякую всім нашим захисникам, захисницям, які цими тижнями зробили зробили ще відчутнішим наближення головного, що нам треба, – нашої перемоги! Слава Україні!</p>
  <div class="source"><a href="https://www.president.gov.ua/news/z-pochatku-veresnya-zvilneno-vzhe-blizko-2-tisyach-kilometri-77661">https://www.president.gov.ua/news/z-pochatku-veresnya-zvilneno-vzhe-blizko-2-tisyach-kilometri-77661</a></div>
</article>


<article>
  <h2>Зараз відбувається зміна геополітичної конфігурації у світі, але завершення об’єднання Європи неможливе без України – виступ Президента Володимира Зеленського на щорічній зустрічі YES</h2>
  <div class="badges"><span class="chip">UK</span> <span class="chip">2022-09-10</span></div>
  <p>Шановні присутні! Пане Президенте Левітс! Шановний пане Премʼєр-міністре наших друзів – Республіки Польща – Моравецький! Шановні учасники та гості форуму! Шановні журналісти! Я радий бачити всіх вас тут, на щорічному зібранні Ялтинської європейської стратегії. Цьогоріч ми зустрічаємося на форумі знову в Києві, але все ж – найближче до нашої Ялти за всі вісім років київського періоду YES і найбільш згуртованими заради українських інтересів за всі роки незалежності нашої могутньої держави. Думаю, у всіх вас є це відчуття. У нас є навіть упевненість. Я думаю, що у вас є відчуття, що ми повертаємось і міцнішаємо. І прошу зараз усіх вас, хто є в цьому залі, оплесками подякувати нашим воїнам, які наближають нашу перемогу й наше повернення додому. Шлях до повернення всієї нашої території – все це є, і з кожним днем він стає дедалі чіткішим. Ми бачимо контури відновлення територіальної цілісності нашої держави. Ми знаємо, що це складний шлях, але ми також знаємо, що цей складний шлях пройти реально, і ми це робимо. Та це саме шлях. Шлях, на якому є певні важкі етапи, і жоден з них, на жаль, не можна оминути. Це шлях, який вимагає сміливості – постійно. Шлях, який вимагає витримки – і теж постійно. Шлях, на якому не можна допустити послаблення нашої єдності – як насамперед усередині держави, так і нашої глобальної антивоєнної коаліції. Це шлях від Харківської області, де зараз люди, які місяцями були в окупації, зі сльозами щастя вітають українських воїнів... Шлях до тих наших міст і сіл, які ще чекають – складно, також часто зі сльозами, бо живі люди, – повернення українського прапора, а отже, повернення свободи, безпеки, шансу на майбутнє. Ми не можемо дозволити собі зупинитися. Це мій головний сигнал усім, хто десь там щось думає. Дехто навіть із лідерів, штовхаючи нас кудись, у чиїсь зайві обійми. Ні, ми не можемо собі дозволити зупинитися. Шлях від цього часу, коли вся держава повністю зосереджена та об’єднана заради перемоги, до того особливого моменту, коли ми зможемо нарешті відчути, що перемога відбулася. Я знаю, що всіх зараз хвилює ключове питання: коли? Коли ми пройдемо цей шлях? Коли буде перемога? Відповідь на це запитання може дати етап, який у нас попереду. Я кажу відверто: це буде важкий етап. Ми маємо пережити цю зиму. Я не хочу говорити ефемерними цифрами, якимись словами, я кажу про конкретику. Це найскладніша зима для всього світу. Це 90 днів, які стануть випробуванням для нашої віри в перемогу. Випробуванням для нашої витримки та єдності, для нашої здатності захистити себе, весь світ, свободу й фундаментальні цінності для будь-якої людини у світі. Росія робить усе, щоб за 90 днів цієї зими зламати спротив України, спротив Європи та спротив світу. Бо це те, на що Росія сподівається. Це її останній аргумент. Останній, я в цьому впевнений: жорстокість зимового періоду, яка нібито має допомогти, коли не вистачає жорстокості людини. І ми повинні бути готовими – не зламатися, не роз’єднатися, не зійти зі свого шляху. Попереду 90 днів, які вирішать більше, ніж 30 років незалежності України. 90 днів, які вирішать більше, ніж усі роки існування Європейського Союзу. Зима визначить наше майбутнє. І якими є ризики? Ми не маємо жодного сумніву у Збройних Силах України, у нашій розвідці, у наших спеціальних службах і в усіх наших людях – великих людях України на окупованій території, які допомагають українським воїнам звільняти нашу землю. Але, щоб це відбувалося, ми потребуємо конкретики – зброї, снарядів, фінансової та політичної підтримки, сильної як ніколи дипломатії, рішучості на різних рівнях у світі. А отже, ми потребуємо збереження єдності наших партнерів та їхньої готовності допомагати. Допомагати, не чекаючи, що ми скажемо: достатньо. Ми вдячні за все зроблене, але достатньо не буде, поки не буде перемоги. Ми не сумніваємося, що здатні пройти зимовий період без російських енергоресурсів. Не тільки Україна, а й усі поважні європейські держави. Але, щоб це відбулося, потрібно бути готовими не допустити жодних російських диверсій – чи збройних, чи політичних. І дуже важливо не допустити дезінформаційних кроків Росії. А отже, треба ще більше координації, жорсткості, тиску на Росію. Світ має подолати цінову кризу, яку Росія намагається загострити своїми різними відомими інструментами – вона дестабілізує ринки, провокує голод, залякує звичайних людей у різних країнах. І захиститися від цієї цінової кризи можливо тільки шляхом повного демонтажу російського впливу на європейські суспільства, на світові ринки й на глобальне інформаційне середовище. Завершити демонтаж російського впливу – це амбітна ціль, складна, вона є – необхідно зараз, при підготовці до зими, до вирішальних 90 днів. Протягом осені необхідно максимально посилити санкції проти Росії, посадовців, банків, компаній. Все це ви знаєте. Треба погодити всі механізми для реального обмеження російських експортних доходів. Треба забезпечити всі юридичні та політичні основи для впровадження міжнародного компенсаційного механізму та конфіскації російських активів за кордоном для відшкодування збитків, завданих цією війною громадянам України. Потрібні максимальні візові обмеження для громадян Російської Федерації, щоб спонукати їх до помітного антивоєнного руху. Не просто популізму, а помітного руху, помітної сміливості. А також блокування російської пропаганди й депортація всіх пропагандистів з усіх демократичних країн, щоб у Росії не було навіть шансів сіяти політичний і соціальний хаос. Хаотизація, розколи, розбрат – ставка Росії, ставка у їхньому кривавому казино, ставка там і тоді, де й коли вона не може застосувати звичайну зброю. Ми повинні підготувати наші суспільства – вони мають знати правду – до наявних ризиків. Зима буде важкою для всіх – від Латвії та Польщі до Британії й Сполучених Штатів. Війна – це війна. Вона у світі. Зима буде важкою. Але ми можемо зробити так, що ця зима стане найважчою саме для Росії, для того, хто відповідальний за всі створені проблеми – воєнні, соціальні, цінові, енергетичні та багато інших. Ми можемо зробити так, що після цих 90 днів шлях до нашої перемоги стане чіткішим. Хоч різним суспільствам буде важко зимою, кожне суспільство має знати, що після цих 90 днів починається справжня захищеність на десятиліття від усіх тих загроз, які так болісно переживаються зараз. Коли ми пройдемо все це, наш сусід уже не зможе ніколи нічого з нами усіма зробити. Росія вже стала на шлях своєї історичної поразки – і чіткість цього її шляху, контури її поразки стануть очевидними після цих 90 днів. Якщо всі ми будемо чесними й витримаємо. Всі, хто цінує мир більше, ніж війну. Українці, європейці, увесь світ. Ми бачимо, як зараз країни нашого континенту готуються до зими. Це складні обмеження – обмеження споживання енергії, обмеження температур в оселях на опалювальний сезон. Євросоюз уже багато зробив для свого захисту, коли Росія спровокувала цей енергетичний ціновий шок, і на сьогодні тільки 9% газу постачається в країни ЄС із Росії. І будьте певні – Росія зробить нуль постачання газу, і наші енергетичні системи мають бути до цього повністю готовими. Ми стараємось щодня зробити все необхідне, щоб захистити наше небо. Це має ще більше значення саме взимку, коли мішенями російських ракет можуть стати і стануть підприємства та інфраструктура, які забезпечують людей теплом і електрикою. Зараз час для партнерів виконати свої обіцянки допомогти Україні з системами протиповітряної оборони. Зараз час, щоб закінчити створену Росією кризу на Запорізькій атомній станції. Загроза радіаційної катастрофи – це точно не те, з чим мають заходити в зиму Євросоюз, Туреччина та інші держави, ті, хто живе на тих напрямках вітру, який може рознести радіаційне забруднення. Але важливо ще й інше. Стабільна робота Запорізької атомної станції в межах української енергетичної системи може стати одним з ключових, важливих елементів гарантування стабільного споживання енергії Європою протягом цих 90 днів. Ми вже експортуємо електрику нашим сусідам, яка допомагає заміщувати брудні російські енергоресурси, і легко можемо збільшити експорт як мінімум до двох з половиною гігават, а згодом – іще більше. Сьогодні говорили про це з Прем’єр-міністром Республіки Польща – вони хочуть, ми хочемо. Значить, ми це зробимо. Але для цього потрібно, щоб російські військові забралися з території Запорізької АЕС. Це фундаментальний європейський інтерес зараз, у цей час перед зимою. Пані та панове! Коли я сказав, що ми не можемо собі дозволити зупинитися, я мав на увазі не лише наших героїчних воїнів, які звільняють українську землю. Зараз відбувається зміна геополітичної конфігурації загалом у світі, у Європі. І економічне об’єднання у Європі досягнуте. Політичне об’єднання в Європі, я вважаю, досягнуте. Це все очевидно на рівні інституцій, відносин, повсякденного життя. Але зараз досягається реальне ціннісне об’єднання всього континенту – і, до речі, завдяки Україні також. Зникають останні бар’єри, які були між європейськими країнами. І це завдяки тому, що Європа реально захищає свободу. Європа набуває справжньої незалежності. Росія створює ілюзію, ніби європейці повинні зробити вибір, складний вибір між цінами й цінностями, між свободою та безпекою, між незалежністю й спокоєм. Але немає такого вибору. Неможливий такий вибір. Коли цінності слабкі, ціни захмарні. Коли свобода страждає, безпеки немає. Коли незалежність програна, неможливий спокій. Тому не маємо сходити з нашого шляху, не маємо права втомлюватися, не дай боже, від України й зупинятися. Усі ми – усі українці, усі європейці. Потрібно боротися. Пройти зиму. Допомогти тим, хто слабший. Захистити тих, хто більше потребує захисту. Обмежити себе в тому, що може бути обмежене. І обмежити Росію в усьому, що повинно її обмежувати. Дати тепло тим, кого Росія хоче залишити без тепла. І дати продовольство тим, кого Росія примушує до голоду. Продовжувати виконувати три фундаментальні умови для досягнення миру: зброя, снаряди, фінанси. Підтримка України у війні має зберігатися. І ще один важливий елемент. Завершення об’єднання Європи неможливе без України. Тому саме за цю зиму ми маємо зробити абсолютно все, щоб навесні сказати: ми повністю готові до початку переговорів щодо членства України у Євросоюзі. Це буде історичний момент, історичний час, коли для Європи буде честю прийняти нашу державу. Державу, яка перемагає. Віримо в перемогу! Захищаємо Україну! Допомагаємо нашим героям! І обов’язково пройдемо зиму! Слава Україні!</p>
  <div class="source"><a href="https://www.president.gov.ua/news/zaraz-vidbuvayetsya-zmina-geopolitichnoyi-konfiguraciyi-u-sv-77637">https://www.president.gov.ua/news/zaraz-vidbuvayetsya-zmina-geopolitichnoyi-konfiguraciyi-u-sv-77637</a></div>
</article>


<article>
  <h2>Це звернення хочу присвятити тим, хто мужньо стоїть 200 днів, а тому стоїть Україна – Президент Володимир Зеленський</h2>
  <div class="badges"><span class="chip">UK</span> <span class="chip">2022-09-11</span></div>
  <p>Дорогий український народе! Сьогодні – 200 днів нашого спротиву. Нашої боротьби. Нашої вітчизняної війни. За волю, за незалежність, за право бути. У ці 200 днів нам чимало вдалось, але найважливіше, а тому найважче – попереду. І це звернення я хочу присвятити саме тим, хто попереду. І кому зараз найважче, бо вони роблять найважливіше. Це всі захисники й захисниці України. Всі, хто мужньо стоїть 200 днів, а тому стоїть і Україна. Сильні, а тому ми – вільні. Незламні, а тому ми – незалежні. Наші бійці, які героїчно стримали ворога, а тепер не стримують себе. І женуть окупанта на півночі, півдні та сході. На всіх напрямках, але рухаючись лише в одному – вперед і до перемоги. 200 днів українського спротиву. Майже 5 тисяч годин. Майже 300 тисяч хвилин. Майже 20 мільйонів секунд. І рівно стільки ж причин, щоб усім, завдяки кому це можливо, сказати сьогодні «дякую». Мільйони разів. Без жодних «майже». Сказати, що ми віримо в них, віримо в їхню перемогу. Без жодних «майже». Це всі наші воїни Збройних Сил України. Сухопутні війська, наша піхота. Ви краще за інших знаєте: на війні мало романтики й багато тяжкої роботи. У ці дні її мужньо й самовіддано виконують наші окремі механізовані бригади. 92-га – імені кошового отамана Івана Сірка. 54-та – імені гетьмана Івана Мазепи. 14-та – імені князя Романа Великого. 60-та окрема піхотна Інгулецька бригада. Крок за кроком на Харківщині, Херсонщині, на Донбасі, зброєю, лопатою, руками, зубами – ви «вигризаєте» кожен метр, кожен рубіж, кожне наше місто й село. Це наші танкісти. Ті, хто в латних рукавицях кує майбутню перемогу. І сьогодні, у день професійного свята. Це 3-тя, 4-та, 5-та окремі танкові бригади, танкові полки й батальйони, танкові роти у складі ДШВ, 17-та окрема танкова Криворізька бригада імені Костянтина Пестушка. А особливо – 1-ша окрема танкова Сіверська бригада. Всіх вас та всіх причетних я щиро вітаю з Днем танкіста. Це наші ракетні війська та артилерія. Вас по праву кличуть «боги війни». Ви відправляєте окупантів на суд Божий. Ви відправляєте чортів назад у пекло. Сьогодні це з особливим запалом і вогником в очах робить 406-та окрема артилерійська бригада імені генерал-хорунжого Олексія Алмазова. Ми вдячні її бійцям і загалом усім, кого ми тепло звемо «наша арта». Як описати вашу ювелірну роботу двома словами? Влучно й гучно. Ми дякуємо вам за кожне «влучно» й кожне «гучно». За всі знищені ворожі колони, склади, бази і штаби. Важливі переправи й мости. Там, де палає вашими зусиллями, і там, де ворог порушив правила пожежної безпеки. У народі й мережі всі бажають вам точних розрахунків і нових влучань, а окупантам кажуть зрозумілою їм мовою: «Хватит курить где попало. Курите там, где ещё не попало». Це наші Повітряні сили. Бомбардувальна, штурмова, винищувальна, розвідувальна, військово-транспортна авіація. Захищаючи Україну, ви завжди на висоті. Це наші Десантно-штурмові війська. Ви завжди перші! Бо ніхто, крім вас! Ці гасла – не просто слова. Вісім років і 200 днів ворог це знає. А сьогодні окупанти особливо відчувають силу й міць 79-ї десантно-штурмової бригади, 25-ї та 80-ї повітряно-десантних бригад. Зокрема у Харківській області, яку ви успішно звільняєте від ворогів. І в Донецькій області, де ви успішно стримуєте ворога. Ми впевнені: і там, і там буде один фінал – ваша перемога. Для цього не треба читати прогнози, достатньо прочитати вашу клятву. Ви – десантники Збройних Сил України. Ви ніколи не приймете поразки. Ви ніколи не спасуєте перед труднощами. Ви ніколи не залишите в небезпеці бойового товариша. Ви завжди готові знищувати ворогів України в бою. Ви – десантники Збройних Сил України! Це наші Військово-Морські сили. Ви довели: неважливо, який у ворога флот, який у нього флагман, коли на твоєму боці – Нептун. Вартові рідних берегів. Ракетні катери, артилерійські, мінно-тральні й десантні кораблі, морська авіація, морська артилерія і, звісно, морська піхота. А особливо хочу відзначити 503-й окремий батальйон морської піхоти. На ваших шевронах слова: «Якщо наступ – то ми». У наших серцях слова: якщо ви – то успіх і перемога. Це сили протиповітряної оборони України. Зенітні ракетні війська, радіотехнічні війська, ППО Сухопутних і Військово-Морських сил. Ви чуєте сигнал повітряної тривоги інакше, ніж більшість. Більшість спускається в укриття. Ви ж спрямовуєте погляд угору, щоб нищити ворожі ракети, літаки, гелікоптери, безпілотники. Це наша розвідка. Зі зрозумілих причин дуже мало людей знають ваші імена, ваші обличчя. Про ваші операції зазвичай не пишуть у новинах, але точно напишуть у підручниках з військової науки. Ваші успіхи часто негучні й непомітні для нашого народу, але завжди болючі та відчутні для нашого ворога. Цими днями особливо себе проявляють воїни-розвідники. 131-го окремого розвідувального батальйону воєнної розвідки України. Ті, хто завжди попереду. Я дякую вам, дякую всім підрозділам Головного управління розвідки та всім нашим розвідникам, завдяки яким ми завжди бачимо, завжди чуємо, завжди знаємо, завжди діємо. І точно переможемо. Це наші спецпризначенці, Сили спеціальних операцій. Ті, хто йде «на ви». Ті, хто переважає не в кількості, а в якості. Ті, хто має спеціальну силу для боротьби на межі можливого й неможливого. Це Сили територіальної оборони. А особливо відзначаємо бійців окремої 115-ї та 117-ї бригад тероборони. Це медичні війська, які рятують життя наших бійців. Це військове духовенство, капелани, які моляться за життя наших воїнів. Це наші інженери, зв’язківці, кіберармія. Це ті, хто вісім років, 200 днів і зараз боронить і служить державі пліч-о-пліч зі Збройними Силами України. Я дякую всім бійцям Національної гвардії, її спецпризначенцям, зокрема 15-му Словʼянському полку. Дякую всім нашим прикордонникам. Офіцерам і працівникам Служби безпеки України, Національної поліції, ДСНС, нашим пожежникам, рятувальникам, саперам. А разом – усім нашим воїнам, захисникам, найкращим синам і донькам України, які сьогодні звільняють її північ, південь і схід. Усім, хто за 200 днів знищив більш як 2000 ворожих танків, 4500 бойових броньованих машин, понад 1000 ворожих артилерійських систем, 250 літаків і 200 гелікоптерів і майже 1000 безпілотників окупанта, 15 кораблів і катерів, тисячі одиниць іншої ворожої техніки. Звільнив сотні наших міст і сіл. Хто зламав плани ворога, бо не зламався сам. Всі, хто тримав оборону і захистив Київ. Зберіг нашу столицю, а отже, зберіг нашу віру в нашу перемогу. Усі, хто її зміцнив і примножив, захистивши Харків, Миколаїв, Чернігів, Одесу, Запоріжжя, Дніпро. Всі, хто захищав Маріуполь і «Азовсталь». Звільняв Київщину, Житомирщину, Чернігівщину, Сумщину. Бучу, Ірпінь, Бородянку, Ворзель, Гостомель, Макарів. Охтирку, Суми. А зараз – Балаклію, Ізюм, Куп’янськ. Всі, хто визволяв, визволяє й визволить усі тимчасово окуповані території України. Знову принесе життя й український прапор у Херсон, Бердянськ, Мелітополь, Луганськ, Горлівку, Єнакієве, Маріуполь та Донецьк, Ялту, Джанкой, Керч, Євпаторію, Сімферополь. Хто всі ці 200 днів викладається на 200%. Ворог казав, що заблукав, що їхав на навчання. Ви навчили їх багато чого. Вміння швидко збиратись і забиратися з наших земель і розуміння, що, кинувши техніку й зброю, це можна зробити значно швидше та легше. Багато хто назавжди вивчив, що правильно казати не «на Україні», а «в Україні». Це всі, хто ступив на нашу землю й залишився в ній. Багато хто назавжди запам’ятає, що чекає в Україні всіх непроханих гостей. Це наші воїни. Сьогодні ваші дії на півночі, півдні та сході України бачать і відзначають усі. Світ у захваті. Ворог – у паніці. Україна пишається вами, вірить у вас, молиться за вас, чекає на вас. Це непростий шлях – до перемоги. Але ми певні: він вам до снаги. Ви вийдете на наш кордон, на всі його ділянки. Побачите наші рубежі та ворожі спини. Побачите, як сяють очі наших людей і п’яти окупанта. Вони назвуть це «жестами доброї волі». Ми назвемо це перемогою. Ми віримо у вас, у тих, хто всі ці 200 днів у -15 чи +35, о другій ночі чи о шостій ранку, звичайного понеділка чи в День Незалежності, попри втому, напругу, небезпеку, робить свою справу, ризикує своїм життям, захищає свою країну. Всі, хто точно був готовий. Хто не зважає на чутки й плітки. Не читає фейки в Інтернеті, а пише історію в реальному житті. Історію незалежності. Історію перемоги. Історію України. Наші воїни, наші бійці, наші захисники. Для нас точно – перша армія світу. Слава вам! Слава Україні!</p>
  <div class="source"><a href="https://www.president.gov.ua/news/ce-zvernennya-hochu-prisvyatiti-tim-hto-muzhno-stoyit-200-dn-77701">https://www.president.gov.ua/news/ce-zvernennya-hochu-prisvyatiti-tim-hto-muzhno-stoyit-200-dn-77701</a></div>
</article>


<article>
  <h2>Маємо ще посилити нашу співпрацю з партнерами, щоб подолати російський терор – звернення Президента України</h2>
  <div class="badges"><span class="chip">UK</span> <span class="chip">2022-09-12</span></div>
  <p>Українці! Українки! Усі європейці! Та кожен у світі, хто вважає, що терору не має бути місця на землі. Чому найбільше джерело терору у світі – Росія – ще досі може вести цю війну? І чому вона може вести війну так жорстоко й цинічно? Тільки одна причина – недостатньо тиску на Росію. Недостатньо реагування на терор цієї держави. Просто погляньте, що собі дозволяє Росія. Жоден інший терорист не робив цього ніколи в історії – стільки всього одночасно. Радіаційний терор на Запорізькій атомній станції. Шість енергоблоків! Лише присутність російських військ на станції, лише постійні російські провокації та обстріли території станції поставили Україну та всю Європу на межу радіаційної катастрофи. Енергетичний терор. Мешканці багатьох країн світу страждають через болісне зростання цін на енергоресурси, на електрику, на тепло. Росія робить це свідомо. Свідомо дестабілізує ринок газу у Європі. Свідомо обмежує своїми ударами нашу українську здатність експортувати електрику у Європу. Експорт електрики з України міг би зняти гостроту енергетичної кризи у Європі так само, як експорт нашого продовольства знімає гостроту продовольчої кризи у світі. Терор голодом – це дуже цинічна й абсолютно прорахована тактика Росії. І вона спрямована не просто проти бідних країн, а саме проти тих регіонів світу, із яких у Європу можуть хлинути нові потоки біженців. Гостра міграційна криза у Європі – ось який розрахунок держави-терориста. На щастя, нам вдалося разом із партнерами, разом з ООН, Туреччиною досягти експортної зернової ініціативи. Росію змусили розблокувати наші порти. Але зараз вона знову погрожує блокадою. І як реагує світ? Досі немає офіційного визнання Росії державою – спонсором тероризму. Досі громадяни держави-терориста можуть їздити у Європу, щоб відпочити й на шопінг, досі можуть отримувати європейські візи, і ніхто не знає, чи немає серед них катів або вбивць, які щойно повернулися з окупованої території України. Досі російські пропагандисти можуть працювати саме в тих країнах Африки, Азії, Латинської Америки, Європи, яким загрожує найбільший хаос через створені Росією цінову та енергетичну кризи. Досі ми змушені просити про допомогу із захистом нашого неба від російських ракет – після 200 днів повномасштабної війни! Вчора й сьогодні російська армія завдала ударів по українській енергетичній інфраструктурі. Сотні тисяч українців опинились у темряві – без електрики. Будинки, лікарні, школи, комунальна інфраструктура... Російські ракети влучили саме в ті обʼєкти, які взагалі не мають жодного стосунку до інфраструктури Збройних Сил нашої держави. З одного боку, це ознака відчаю тих, хто придумав цю війну. Так вони реагують на розгром російських сил у Харківській області. Вони нічого не можуть зробити з нашими героями на полі бою, і тому Росія спрямовує свої підлі удари проти цивільної інфраструктури. З іншого боку, Росія намагається завадити нам спрямувати можливості України так, щоб стабілізувати ситуацію у Європі. Наш експорт електрики – це те, чого Росія зараз дуже боїться. Бо ми можемо зламати російські плани зі спустошення кишень європейців цієї зими через шалені енергетичні ціни. Маємо ще посилити нашу співпрацю, щоб подолати російський терор. Треба визнати Росію державою-терористом. Посилити санкції – потрібен восьмий санкційний пакет ЄС. Збільшити допомогу Україні, і передусім прискорити надання систем ППО. Я дякую всім рятувальникам, які боролися з наслідками російських ракетних ударів по енергетичних об’єктах. Сотні населених пунктів у кількох областях України були знеструмлені через ці удари. За поданням міністра внутрішніх справ хочу сьогодні особливо відзначити внесок у стабілізацію ситуації генерал-майора служби цивільного захисту Олександра Волобуєва, полковника служби цивільного захисту Олександра Міславського, старшого лейтенанта служби цивільного захисту Віталія Дзябка, прапорщика служби цивільного захисту Дениса Костенка і пожежника, прапорщика Олександра Гулого. Дякую вам. Дякую вам і вашим колегам! Енергозабезпечення Дніпропетровщини, Полтавщини, Сумщини, Харківської області та міста Харкова вдалося відновити. Але сьогодні – нові удари по енергетичних об’єктах. Нові відключення у Харкові. І маємо бути свідомі того, що підлість російських терористів не має меж – вони намагатимуться зробити системною й таку форму терору. За моїм дорученням Прем’єр-міністр України провів сьогодні нараду з Міненерго, Мінрегіоном, Мінфіном, «Нафтогазом». Буде утворений координаційний штаб для швидкого реагування на всі подібні прояви російського терору. Також будуть виділені кошти на відновлення пошкоджених об’єктів і для допомоги деокупованим територіям. З перших чисел вересня й до сьогодні наші воїни вже звільнили понад 6 тисяч квадратних кілометрів території України – на сході й на півдні. Рух наших військ триває. Я дякую 57-й окремій мотопіхотній бригаді, яка відновилася після важких боїв на сході й дуже сміливо, дуже впевнено просувається вперед на Південному напрямку. Дякую 59-й окремій мотопіхотній бригаді за неухильний рух вперед попри все – попри особливості відкритої місцевості, попри артилерію окупантів. Дякую бійцям 128-ї окремої гірсько-штурмової бригади за звільнення кількох населених пунктів і дуже ефективні дії з нейтралізації активності ворога. Хлопці, ви справжні герої! Окремо хочу сьогодні подякувати сьогодні нашим зенітникам. Учора всі ми бачили наслідки російських ударів. Але при цьому більшість ракет терористів вдалося збити. Дев’ять із 12 ракет було збито. Сім ракет збили воїни 138-ї Дніпровської зенітної ракетної бригади повітряного командування «Схід» і дві ракети збили захисники неба 96-ї Київської зенітної ракетної бригади повітряного командування «Центр». Дякую вам, наші захисники, наші захисниці! Дякую всім, хто воює за Україну! Дякую всім, хто готовий по-справжньому боротися проти російського терору! Щодня робимо перемогу ближчою. Слава Україні!</p>
  <div class="source"><a href="https://www.president.gov.ua/news/mayemo-she-posiliti-nashu-spivpracyu-z-partnerami-shob-podol-77717">https://www.president.gov.ua/news/mayemo-she-posiliti-nashu-spivpracyu-z-partnerami-shob-podol-77717</a></div>
</article>


<article>
  <h2>Разом з нашими військами та нашим прапором на деокуповану територію заходить і звичайне нормальне життя – звернення Президента України</h2>
  <div class="badges"><span class="chip">UK</span> <span class="chip">2022-09-13</span></div>
  <p>Бажаю здоров’я, шановні українці! Провів сьогодні чергову Ставку Верховного Головнокомандувача. Учасники, як і раніше, – Резніков, Залужний, Сирський, Ковальчук, Літвінов, Єрмак, Монастирський, Кубраков, Данілов, Лебідь та інші. Перше й головне питання – доповіді командувачів за напрямками. Олександр Сирський доповів про успіхи на Харківщині, Андрій Ковальчук – про рух наших сил на півдні. Розглянули проект бюджету на оборону й безпеку на наступний рік. Детально проаналізували ситуацію на звільненій території нашої держави. Станом на цей час стабілізаційні заходи завершено в районах загальною площею понад 4 тисячі квадратних кілометрів, ще приблизно на такій же звільненій території стабілізація триває. Виявляються залишки окупантів, диверсійних груп, затримуються колаборанти, повертається повна безпека. Прикордонникам доручено забезпечити охорону державного кордону на ділянках на звільненій території. Ще раз дякую всім нашим бійцям, які забезпечили такий масштабний і швидкий розгром окупантів на території Харківської області! До речі, підписав сьогодні черговий указ про нагородження наших воїнів. 153 учасники бойових дій відзначені державними нагородами, із них 12 – посмертно. Усі – за хоробрість у боях на сході нашої країни – на Харківщині, на Донбасі. Дуже важливо, що разом з нашими військами, з нашим прапором на деокуповану територію заходить і звичайне нормальне життя. Як приклад – у Балаклії, у Граковому вже почалася видача пенсій одразу за п’ять місяців, за той час, коли ми просто не могли здійснити виплати через окупацію. І всі українські пенсіонери на звільненій території отримають виплати. Україна завжди виконує свої соціальні зобов’язання перед людьми. Провів сьогодні зустріч з міністрами оборони Данії та Естонії, які прибули в Київ. Звичайно, говорили про подальшу підтримку нашої держави, про подальший тиск на Росію. Подякував їм за принципову й послідовну допомогу в захисті свободи та життя людей. Провів переговори з директоркою Міжнародного валютного фонду Крісталіною Георгієвою. Подякував за виділення 1,4 мільярда доларів додаткової підтримки для нашої держави. Обговорили нову програму співпраці й загалом збереження фінансової стабільності України. Маємо результат у нашій роботі над гарантіями безпеки для нашої держави. Сьогодні був презентований пакет рекомендацій міжнародної групи під керівництвом Андрія Єрмака і Андерса Фога Расмуссена – саме такі рекомендації мають увійти в основу майбутньої системи безпекових договорів, які дадуть українцям спокій і зможуть гарантувати недопущення будь-якої війни проти України. Ми працюємо над тим, щоб гарантами безпеки нашої держави стали найсильніші суб’єкти вільного світу. Щоб на багатосторонньому та двосторонньому рівні було детально визначено, хто, як і коли має реагувати, якщо виникне будь-яка загроза державній безпеці України. Реагувати санкціями, постачанням зброї, всією необхідною матеріальною та фінансовою підтримкою. Головне – чіткі та юридично обов’язкові кроки, конкретні та вчасні дії, зокрема превентивні дії, спрямовані на недопущення війни та охолодження намірів агресора. Тобто все те, чого в нашої держави не було раніше й через що Росія перебувала в ілюзії, ніби їй може зійти з рук війна проти України. Ми вже побудували разом з нашими партнерами потужну антивоєнну коаліцію, до якої входять десятки різних держав. А тепер працюємо над тим, щоб найпотужніші держави, які нам уже допомагають, стали й коаліцією миру, який триватиме постійно. Говорив сьогодні з Прем’єр-міністром Італії Маріо Драґі. Поінформував його про ситуацію на передовій, про успіхи нашої держави. Ми завжди відзначаємо: у кожній перемозі України є й перемога тих, хто разом із нами захищає свободу, захищає європейські цінності. Італія – серед найміцніших. Дуже детально обговорили з паном Драґі ситуацію на Запорізькій атомній станції, чергові російські провокації. Дякую за розуміння, що демілітаризація ЗАЕС – це фундаментальна умова для повернення радіаційної безпеки усім нам у Європі. Дякую всім, хто допомагає нашій державі виганяти окупантів! Дякую кожному нашому воїну, який робить усе, щоб наблизити перемогу! Слава Україні!</p>
  <div class="source"><a href="https://www.president.gov.ua/news/razom-z-nashimi-vijskami-ta-nashim-praporom-na-deokupovanu-t-77765">https://www.president.gov.ua/news/razom-z-nashimi-vijskami-ta-nashim-praporom-na-deokupovanu-t-77765</a></div>
</article>


<article>
  <h2>Відповімо терористам на кожну їхню підлість, на кожну ракету – ми це можемо – звернення Президента України</h2>
  <div class="badges"><span class="chip">UK</span> <span class="chip">2022-09-15</span></div>
  <p>Українці! Українки! Повернувся з Харківщини – з нашої Харківщини, з районів, які були звільнені. На сьогодні майже вся область деокупована. Це був безпрецедентний рух наших воїнів – українцям знову вдалося зробити те, що багато хто вважав неможливим. Тільки за першу добу активних дій наші війська просунулися вперед на 19 кілометрів. За п’ять днів із боями пройшли 110 кілометрів. Загалом деокуповано майже 400 населених пунктів. 150 тисяч українців, які залишалися на цій території, тепер знову відчувають, що таке звичайне безпечне, нормальне життя. Російська армія перебувала на Харківщині понад п’ять місяців. І за цей час окупанти навіть не намагалися щось зробити для людей, тільки знищували, тільки забирали, тільки вивозили. Залишили по собі спустошені села, і в деяких з них немає жодного вцілілого будинку. Окупанти залишили школи, перетворені на смітники, і церкви – розбиті, перетворені буквально на туалети. До звільнених районів отримали доступ і журналісти – і українські журналісти, і іноземні. Світ має побачити ці руйнування, має відчути біль, який Росія принесла українцям. Наші правоохоронці вже отримують свідчення про вбивства, про катування, про викрадення людей окупантами. Те, що світ побачив у Бучі, те, що ми побачили на деокупованій території Чернігівщини, Сумщини, те, що бачимо зараз ми з вами на Харківщині, – це докази геноциду проти українців. Докази того, що Росія не може принести нічого іншого, окрім геноциду. И скажу «товарищам» по-русски. Сегодняшние ваши ракетные удары, русские ракеты по Кривому Рогу, по дамбе Карачуновского водохранилища, по объектам, которые не имеют вообще никакой военной ценности, фактически по сотням тысяч обычных мирных людей – это ещё одна причина, почему Россия проиграет. Проиграет не только эту войну, а саму историю. Историю пишут люди, нелюди – никогда. Кем вы останетесь в истории? Все те, кто бьёт этими ракетами. Те, кто пришёл на нашу землю. Слабаками. Вы – слабаки, которые воюют с гражданскими. Подлецы, которые, сбежав с поля боя, пытаются навредить откуда-то там издалека. Террористами вы останетесь, которых будут стыдиться их собственные внуки. События показывают, что единственный выход для российских солдат – это сдаться в плен украинским силам. Только это гарантирует им сохранение жизни и отношение в соответствии со всеми конвенциями. Каждый российский солдат уже должен был понять, что только в украинском плену никто не будет использовать его как пушечное мясо в очевидно проигрышной для России войне. На місці ракетного удару по Кривому Рогу робиться все, щоб ліквідувати наслідки цієї чергової російської підлості. Підлості, яка, можливо, сподобається божевільним російським пропагандистам, але точно не врятує морально-психологічний стан російських солдатів. Вони зрозуміли, що російське командування бездарне і що їх очікує в Україні розгром на всіх напрямках. Жодним терором Росія цього не виправить, бо терор тільки підтверджує слабкість того, хто до нього вдається. Сьогодні в Ізюмі я нагородив наших героїв. Це було честю для мене – вручити державні нагороди саме на цій землі тим, хто звільняв цю землю. Я дякую воїнам 14-ї і 92-ї окремих механізованих бригад, 25-ї окремої повітряно-десантної бригади, 80-ї окремої десантно-штурмової бригади – усім, усім тим, хто всього лише за п’ять днів змусив ворога панічно відступити, кинути техніку, боєприпаси, численні російські прапори. Дякую 107-й реактивній артилерійській бригаді, 40-й, 43-й, 44-й окремим артилерійським бригадам, 26-й артилерійській бригаді дякую. Хочу подякувати 15-й окремій бригаді артилерійської розвідки – усім воїнам, які забезпечили своєчасне знищення ворожих цілей, просування наших сухопутних підрозділів. І, звичайно, дякую бійцям ГУР, усім хто вміло перетворив паніку ворога на справжню істерику. Дякую генерал-полковнику Олександру Сирському та офіцерам його штабу – усім, хто спланував і успішно провів військову операцію зі звільнення Харківщини. Український прапор повернеться в усі частини нашої держави. Так само, як на Харківщині, українських воїнів зустрічатимуть і на Донбасі, і на півдні нашої держави, і в Криму. Це буде, буде обовʼязково. Також сьогодні у Харкові я провів нараду щодо енергетичної ситуації в місті та області. Ми враховуємо те, що держава-терорист може вдатися до будь-яких нових підлостей. Усім рівням української влади – як центральної, так і місцевої, – рятувальним службам, енергетикам, транспортникам поставлено завдання підготуватися до будь-яких сценаріїв. Потрібні резерви по енергії, по теплу, по водопостачанню на всі вірогідні випадки. Готуємося до завтрашнього активного дня. Очікуємо новин з передової. Будуть дипломатичні новини з Києва – з візитом прибуває Президентка Європейської комісії Урсула фон дер Ляєн. Напередодні в Брюсселі був майже український день. Вперше в історії Євросоюзу на спеціальному засіданні Європарламенту під час щорічного звернення про стан об’єднаної Європи фактично була представлена й держава з-поза меж ЄС – це наша держава. Поки що – з-поза меж ЄС. Працюємо заради повноправного членства – політично, юридично, символічно. Перша леді України була присутня під час цього щорічного звіту Президентки Єврокомісії. Маємо важливий результат цього візиту – 100 мільйонів євро для відбудови 74 шкіл в Україні в межах Fast Recovery Plan. Зробимо все, щоб вдалася й масштабна соціальна ініціатива – скасування плати за роумінг для наших людей у ЄС і для європейців в Україні. Це буде вагомий сигнал про наше зближення. І я дякую пані Урсулі фон дер Ляєн, дякую всім нашим друзям у Євросоюзі за незмінну підтримку. Дякую всім нашим воїнам! Дякую кожному й кожній, хто бере участь у рятувальних операціях після російських ударів. Відповімо терористам на кожну їхню підлість, на кожну ракету, на кожен снаряд. Ми це можемо. Слава Україні!</p>
  <div class="source"><a href="https://www.president.gov.ua/news/vidpovimo-teroristam-na-kozhnu-yihnyu-pidlist-na-kozhnu-rake-77801">https://www.president.gov.ua/news/vidpovimo-teroristam-na-kozhnu-yihnyu-pidlist-na-kozhnu-rake-77801</a></div>
</article>


<article>
  <h2>Маємо показати, що на кожен прояв терору Росії буде жорстка й принципова реакція – звернення Президента України</h2>
  <div class="badges"><span class="chip">UK</span> <span class="chip">2022-09-15</span></div>
  <p>Бажаю здоровʼя, шановні українці! Сьогодні в Києві на Алеї сміливості була відкрита нова табличка, присвячена Президентці Єврокомісії Урсулі фон дер Ляєн. Для мене було й справді великою честю і просто по-людськи приємно взяти участь у цьому відкритті, у такому відзначенні сміливості пані Урсули. Вона – одна з центральних фігур європейської політики щодо України, вона – одна з тих, завдяки кому європейський простір і європейські цінності зараз справді вдається захищати. Пані Урсула сьогодні вже втретє побувала в нашій державі після 24 лютого. І щоразу її візити відкривають новий етап у зближенні України та Євросоюзу. Ми обговорили всі ключові пункти у наших відносинах. Але зараз хочу особливо відзначити інтеграційне питання, рух нашої держави до повноправного членства в ЄС. Хоч би якими були обставини, ми все одно реалізуємо кожну деталь наших домовленостей, щоб відкрити можливість переговорів щодо членства. Вже в листопаді маємо виконати сім рекомендацій Єврокомісії, які ми отримали при здобутті статусу кандидата. Має якнайшвидше розпочатися оцінка Єврокомісією нашого прогресу в інтеграції. А наступного року маємо вийти й на ясність у головному питанні: коли зможемо розпочати переговори щодо членства. З українського боку буде зроблено все для цього. І як елементи зближення розглядаємо такі речі, як режим внутрішнього ринку ЄС для України, як поєднання нашої інституційної роботи, наприклад, на митниці – у спільному митному контролі між Україною та країнами ЄС. Вже працюємо заради цього. Сьогодні подякував пані Урсулі за вже надану підтримку – макрофінансову, санкційну, оборонну. Ми обговорили й співпрацю в енергетиці, що надзвичайно важливо і для України, і для кожної країни ЄС перед цією зимою, яку Росія спробує використати проти всіх нас у Європі. Я поінформував про нову й особливо підлу тактику російських терористів – удари по енергетичній та гідротехнічній інфраструктурі. Якраз у час перебування Президентки Єврокомісії в Україні російська армія завдала нового ракетного удару по Кривому Рогу, по Кіровоградщині. В обох випадках – по гідротехнічних спорудах. Мета цих ударів абсолютно зрозуміла. Це удари саме по людях, по нормальності життя в Україні. Держава-терорист намагається показати, ніби вона може компенсувати такими ударами боягузтво й бездарність її військових, провал її намагань уникнути санкцій та економічної ізоляції. Ми ж у відповідь маємо показати, що на кожен прояв російського терору буде незмінно жорстка й принципова реакція. Тому й потрібен восьмий санкційний пакет ЄС – ми про це говорили з пані Урсулою. Потрібне й принципове рішення Сполучених Штатів Америки щодо держави-терориста, юридичне визнання цього статусу, і ми це, до речі, обговорювали нещодавно під час візиту в Київ Держсекретаря США Ентоні Блінкена. Обговорюємо це питання й під час контактів з конгресменами. Потрібен прогрес у наданні Україні систем протиповітряної оборони. Ми вже маємо домовленості з певними країнами, наші дипломати працюють з іншими. Хочу підкреслити, що без надання нам достатньої кількості достатньо ефективних систем ППО, які захистять українське небо, Росія й далі відчуватиме безкарність і провокуватиме нові локальні та глобальні кризи. Тож захист України від російських ракет – це справді базовий елемент глобальної безпеки. Загалом підтримка України зброєю, снарядами, фінансами має вирішальне значення для миру у Європі. Що якіснішу підтримку ми маємо, то швидше закінчиться ця війна. Говорив про це з представниками провідних аналітичних центрів Польщі, Британії, Франції та США, які прибули в Київ. Реальний захист свободи та наших спільних цінностей вільного світу можливий зараз лише як наслідок перемоги України в цій війні. Говорив про подальшу підтримку України і з Премʼєр-міністром Канади Джастіном Трюдо. Як завжди, дуже предметно, конкретно. Ми обговорили різні безпекові питання, зокрема російські ракетні удари, оборонну допомогу, тренування наших військових, перспективи розвитку ситуації на полі бою, відновлення критичної інфраструктури перед зимовим періодом. Я вдячний пану Премʼєр-міністру за вже надану нам підтримку, зокрема фінансову, за кошти на закупівлю газу. І за розуміння тих кроків, які ми маємо зробити, щоб зламати терористичні плани Росії. Сьогодні була ухвалена важлива резолюція МАГАТЕ – резолюція з вимогою до Росії припинити всі дії проти Запорізької атомної станції на самій станції, на будь-якому іншому атомному обʼєкті в Україні. Хоча міжнародні організації часто обмежені у своїх можливостях реагувати, але ми бачимо, що МАГАТЕ чітко визначає джерело радіаційної небезпеки, а саме: російську військову присутність на Запорізькій станції, російські дії проти атомної станції. Тому повна демілітаризація станції, негайне виведення звідти всіх російських військових – це єдине, що може забезпечити виконання цієї резолюції МАГАТЕ. І це теж базовий елемент глобальної безпеки. Поки на ЗАЕС залишаються російські солдати, світ залишається на межі радіаційної катастрофи – гіршої, ніж навіть Чорнобильська. І це спільна відповідальність усіх у Європі та у світі – прибрати російську присутність із території ЗАЕС. Хочу сьогодні подякувати всім представникам Державної служби з надзвичайних ситуацій, комунальним службам, будівельникам, працівникам поліції, військовим, представникам місцевої влади, представникам бізнесу – кожному й кожній, хто залучений до ліквідації наслідків російського ракетного терору, хто допомагає тим, хто постраждав від ударів. У Кривому й на Кіровоградщині, у Харкові і в Запоріжжі, у Миколаєві та на Донеччині – в усіх містах і громадах, з яких Росія знущається за допомогою своїх ракет. Держава-терорист застосувала проти нас вже понад 3800 різних ракет. Але жодна ракета не наблизить Росію до її мети. Підкорення України не буде. І кожна ракета наближає Росію до більшої міжнародної ізоляції, до більшої економічної деградації та до ще чіткішого історичного засудження. І наостанок. В Ізюмі на Харківщині знайдене масове поховання людей. Необхідні процесуальні дії там уже розпочалися. Більше інформації – чіткої, перевіреної інформації – має бути завтра. Завтра ж в Ізюмі будуть журналісти – українські та міжнародні. Ми хочемо, щоб світ знав, що реально відбувається і до чого призвела російська окупація. Буча, Маріуполь, тепер, на жаль, Ізюм... Росія всюди залишає по собі смерть. І повинна за це відповідати. Світ повинен притягнути Росію до реальної відповідальності за цю війну. Зробимо все для цього. Вічна пам&#x27;ять усім, чиє життя забрали окупанти! Вічна слава кожному, хто воює за Україну! Слава Україні!</p>
  <div class="source"><a href="https://www.president.gov.ua/news/mayemo-pokazati-sho-na-kozhen-proyav-teroru-rosiyi-bude-zhor-77825">https://www.president.gov.ua/news/mayemo-pokazati-sho-na-kozhen-proyav-teroru-rosiyi-bude-zhor-77825</a></div>
</article>


<article>
  <h2>Росія повторила в Ізюмі те, що зробила в Бучі; світ повинен на це відреагувати – звернення Президента України</h2>
  <div class="badges"><span class="chip">UK</span> <span class="chip">2022-09-16</span></div>
  <p>Українці! Українки! На Харківщині тривають слідчі дії в районах, які були звільнені від російської окупації. Фіксуються всі злочини рашистів, збираються докази їхньої винуватості. Знайдені катівні, у яких знущалися з мирних жителів окупованих міст і селищ, приміщення, у яких тримали людей – навіть іноземців. Зокрема, сімох громадян Республіки Шрі-Ланка, студентів Куп’янського медичного коледжу. Ще в березні їх захопили російські солдати і згодом утримували цих людей у підвалі. Лише тепер, після звільнення Харківщини, ці люди були врятовані, їм надається належна медична допомога. Триває ексгумація тіл на місці масового поховання біля Ізюма. Станом на цей час встановлено понад 440 могил. Про кількість похованих там людей ще зарано говорити, слідчі дії тривають. Вже є чіткі докази катувань, знущання з людей… Ба більше, є свідчення, що російські солдати, чиї позиції були неподалік цього місця, стріляли по похованих просто для розваги. Світ повинен на все це відреагувати. Росія повторила в Ізюмі те, що зробила в Бучі. І ми зараз тільки почали дізнаватися повну правду про те, що відбувалося в цей час на Харківщини. Добре, що в структурах ООН вже готують групу працівників, яка побуває в цьому місці біля Ізюма, яка побачить і зможе доповісти всім у системі ООН про те, що робили терористи Росії. Ми забезпечимо повний доступ журналістів до звільненої території та всіх місць знущання з людей. Ми дамо такий доступ, який дасть змогу повідомити світу, що рашизм має бути засуджений. Я дякую всім нашим партнерам, усім лідерам і просто нашим звичайним людям, які допомагають боротися за справедливість. Боротися за офіційне визнання Росії державою – спонсором тероризму, за посилення санкцій проти Росії за цей терор. Провів сьогодні Ставку Верховного Головнокомандувача. Як завжди, були присутні ключові керівники сектору оборони й безпеки, ключові представники центральної влади, які забезпечують реалізацію оборонного задуму. Командувачі оперативних напрямків доповіли щодо ситуації на передовій. Окрім цілком зрозумілих питань і рішень, торкнулися також тематики перспективних озброєнь, того, що значно посилить нашу армію. Говорив сьогодні з Президентом Фінляндії. Подякував за вже надану нам підтримку й окреслив додаткові потреби, які маємо. Вагомою темою розмови була європейська політика щодо віз для громадян держави-терориста. Вважаю, що для кожної країни, яка має спільний кордон із Росією, візове питання є життєво важливим і має вирішуватися на користь повного обмеження доступу громадян Росії. Також говорив сьогодні з представниками компанії Nike. Подякував їм за рішення піти з російського ринку. Правильне рішення. Це приклад того, що бізнес може відігравати значну роль у захисті людяності та свободи. Якщо якась держава обирає для себе шлях терору, обов’язок кожної компанії, яка поважає себе, відмежуватися від такої держави. Сьогодні ж в Офісі відбулася зустріч групи під керівництвом Андрія Єрмака, що працює над приєднанням України до Організації економічного співробітництва та розвитку, – зустріч з послами G7 та інших держав-партнерів. Це надзвичайно вагомий напрямок, який має значення і в контексті європейської інтеграції, і в контексті внутрішньої трансформації нашої держави. В межах зустрічі дипломатам були представлені деталі нашої ініціативи зі створення спеціального міжнародного трибуналу для покарання Росії за злочин агресії проти України. Дякую представникам «Великої сімки» та іншим країнам-партнерам за готовність підтримувати Україну! І ще одне. Цієї суботи ми відзначаємо День рятівника – професійне свято тих, хто присвятив своє життя спасінню інших. І також це день тих, хто за певних обставин і завдяки своїй порядності, сміливості став рятівником, допомігши комусь іншому. Сьогодні я відзначив державними нагородами таких людей. І, звичайно, завтра у вечірньому зверненні скажу про це докладніше. Але хочу вже зараз, не чекаючи завтрашнього вечора, привітати всіх, хто виконує цю шляхетну роботу, хто рятує людей. Хочу подякувати вам за тисячі врятованих життів, за безпеку, яку ви повертаєте нам, усім українцям. Вічна слава всім, хто дбає про людей! Будь ласка, завжди допомагайте одне одному, завжди зберігайте єдність в усьому. Ми маємо триматися разом, усі українці – і так переможемо! Слава Україні!</p>
  <div class="source"><a href="https://www.president.gov.ua/news/rosiya-povtorila-v-izyumi-te-sho-zrobila-v-buchi-svit-povine-77849">https://www.president.gov.ua/news/rosiya-povtorila-v-izyumi-te-sho-zrobila-v-buchi-svit-povine-77849</a></div>
</article>


<article>
  <h2>Ми встановимо особи всіх, хто приніс звірство з Росії на українську землю – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-17</span></div>
  <p>Українці, українки! Сьогодні в кількох наших містах мали б відзначатись їхні дні – дні міста. Зокрема, в Херсоні та Бердянську, які поки що залишаються під контролем окупантів. Поки що. Хоч би які сили окупанти витрачали на них, хоч би що вони там розказували, наш Херсон і наш Бердянськ жодної хвилини не втрачали своєї української душі, жодної хвилини не втрачали віри в Україну. І жодної хвилини ми про них не забуваємо й обовʼязково повернемося. Так само, як Київщину, Чернігівщину й Сумщину, так само, як тепер Харківщину, ми звільнимо й інші області, всю нашу землю. Всюди, де є Україна, буде наш прапор, і ніде не залишиться цього звірства – рашизму, який повторює те, що робили нацисти. Вони хіба що не роблять мило з людей, не роблять абажури зі шкіри... Масштаб не на всю Європу... Але принцип той самий. Табори, де збирають людей, щоб убити. Депортації. Спалені міста й села, знищені повністю – нічого не залишається живого після рашизму. Ракетний терор. Масові поховання. Катівні. Найжорстокіші знущання з іще живих людей. І безмежна, нічим не прикрита ненависть, з якою вони виправдовують цю війну, яку вони й розпочали. Сьогодні в Ізюмі Харківської області продовжились ексгумаційні роботи на місці знайденого масового поховання. Проводяться експертизи тіл. Отримані нові докази тортур, які застосовувались проти людей, які там поховані. У звільнених районах Харківщини знайдено вже понад десять катівень – у різних містах і селищах. Коли окупанти втікали, вони кинули й апарати для знущання. Навіть на звичайному вокзалі Козачої Лопані знайшли приміщення для тортур, знайшли інструменти для катувань струмом. Це просто вокзал! Катування було повсюдною практикою на окупованій території. Так робили нацисти. Так роблять рашисти. І відповідатимуть вони так само – і на полі бою, і в залах суду. Ми встановимо всі особистості тих, хто катував, хто знущався, хто приніс це звірство з Росії сюди, на нашу українську землю. Ситуація на передовій за минулу добу не зазнала суттєвих змін. Збройні Сили України, підрозділи нашої розвідки, СБУ, Національної гвардії поступово, крок за кроком витісняють окупантів з нашої землі. Але ще потрібен час, ще потрібні зусилля, ще потрібно бути повністю зосередженими на обороні та зберігати всю нашу міцність. Багато хто з російських солдатів уже усвідомив, що в них немає жодних шансів в Україні, що вони будуть розбиті. Найрозумніші з російських військових здаються в полон, і ми гарантуємо їм дотримання усіх прав згідно з конвенціями. І ми будемо тиснути й далі, щоб усі окупанти це зрозуміли. Будемо бити їх міцніше, ніж били до цього. Я дякую всім нашим воїнам – від командувачів до рядових! Дякую кожному, хто допомагає нашій обороні! Дякую всім партнерам, які підтримують розслідування злочинів окупантів і працюють разом з нами для притягнення Росії до відповідальності за цю війну та наслідки, які вона принесла! І дякую всім, хто допомагає відновити нормальне життя після того, як наші герої звільняють нашу землю! Зараз звільнені райони Харківщини нарешті можуть жити – доправляються продукти, ліки, повертається енергозабезпечення, привезли пенсії, відновлюємо роботу транспорту, залізниці. Настане час – відбудуємо й усе, що зруйнували окупанти. І буде день, коли я зможу сказати це про кожне наше місто, яке поки що під окупацією. І про Херсон, і про Бердянськ, і про Донецьк, і про Луганськ, і про Маріуполь. Звичайно, і про Крим. Україна повернеться. Україна переможе! Слава Україні!</p>
  <div class="source"><a href="https://www.president.gov.ua/news/mi-vstanovimo-osobi-vsih-hto-prinis-zvirstvo-z-rosiyi-na-ukr-77853">https://www.president.gov.ua/news/mi-vstanovimo-osobi-vsih-hto-prinis-zvirstvo-z-rosiyi-na-ukr-77853</a></div>
</article>


<article>
  <h2>Можливо, комусь здається, що після низки перемог маємо певне затишшя, але це – підготовка – звернення Президента України</h2>
  <div class="badges"><span class="chip">UK</span> <span class="chip">2022-09-18</span></div>
  <p>Бажаю здоров’я, шановні українці! Сьогоднішній день я розпочав, як і завжди, з ранкового селектора. Головком, міністр внутрішніх справ, керівники розвідки, міністр оборони, міністр інфраструктури, Міністерство закордонних справ, секретар РНБО, Служба безпеки, керівник Офісу, «Укроборонпром» та деякі інші з тих, хто відповідає за найважливіші напрямки допомоги нашим оборонцям. Саме так розпочинається кожен мій день. Часто – з одних і тих самих запитань, часто – зі схожих відповідей. І завжди це час найважливіших для України слів. Ізюм, Балаклія, Купʼянськ і Харківщина загалом – міста й громади, які ми звільнили. Ці слова звучать зараз. Звучать усюди. Маріуполь, Мелітополь і Херсон – також звучать, але звучатимуть іще частіше й гучніше, коли ми їх звільнимо. Донецьк, Горлівка та Луганськ – і вони звучатимуть. Джанкой, Євпаторія, Ялта – і вони також. Обов’язково. Про чуже ми не говоримо. Звучать тільки наші слова, українські слова. Щоранку, щодня, щовечора, щоночі – протягом уже 207 днів. Звучать завдяки Збройним Силам України, завдяки Силам спеціальних операцій, завдяки ГУР, завдяки СБУ, завдяки теробороні, завдяки прикордонникам і всій системі МВС – від Нацгвардії й Нацполіції до рятувальників ДСНС. Найважливіші слова, що звучать завдяки нашим медичним працівникам і транспортникам, завдяки енергетикам і волонтерам, завдяки бійцям інформаційного фронту та освітянам, завдяки дипломатам і багатьом-багатьом іншим, хто виконує свою роботу так, що це посилює нас усіх. Посилює нашу здатність боротися й перемагати. Можливо, зараз комусь із вас здається, що після низки перемог ми маємо певне затишшя. Але це не затишшя. Це підготовка до наступної низки. До наступної низки дуже важливих для нас усіх слів, які обовʼязково мають звучати. Бо Україна має бути вільною – уся. І на завершення, як і завжди, слова, які звучать і звучатимуть завжди. Звучать у нас, звучатимуть у наших дітей, звучатимуть в онуків. Звучатимуть у вільній Україні. Вічна слава всім нашим героям! Слава Україні!</p>
  <div class="source"><a href="https://www.president.gov.ua/news/mozhlivo-komus-zdayetsya-sho-pislya-nizki-peremog-mayemo-pev-77857">https://www.president.gov.ua/news/mozhlivo-komus-zdayetsya-sho-pislya-nizki-peremog-mayemo-pev-77857</a></div>
</article>


<article>
  <h2>Темп надання партнерами допомоги Україні має відповідати темпу нашого руху – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-19</span></div>
  <p>Бажаю здоров’я, шановні українці! Провів сьогодні нове засідання Ставки Верховного Головнокомандувача – збираємося щоразу, коли маємо суттєві новини з передової. Харківська область – стабілізуємо ситуацію, тримаємо позиції. Міцно. Настільки міцно, що окупанти відчутно панікують. Що ж, а ми попереджали – варіантів у російських військових в Україні тільки два: втеча з нашої землі або полон. У колаборантів варіанти схожі – або вони спробують втекти, і ще невідомо, чи впустить їх Росія на свою територію, навіть якщо дала свій паспорт, або колаборанти будуть засуджені згідно з чинним законодавством України. До речі, хочу подякувати Національній поліції за швидке відновлення правопорядку на щойно звільненій території. І Службі безпеки України – за те, що працює тепер помітно результативно. Не можу розкривати всіх деталей, але завдяки СБУ зараз маємо впевненість, що в окупантів не буде жодної опори на українській землі. Дуже важливо: розглянули на Ставці ситуацію на державному кордоні, захист нашого кордону. Доповідав голова Держприкордонслужби. Держава забезпечить всю необхідну потужність для захисту нашого кордону. Заслухали Головнокомандувача, командувачів оперативних напрямків. Дуже уважно займаємося забезпеченням наших воїнів перед зимою. Хочу сьогодні подякувати воїнам 54-ї окремої механізованої бригади, які проявляють стійкість в обороні на Донеччині. 95-й десантно-штурмовій бригаді – за надзвичайно сміливі дії зі звільнення нашої території. 59-та окрема мотопіхотна бригада – також молодці! У тих умовах, де ви воюєте, хлопці, неухильний рух вперед – це справжній героїзм! 57-ма окрема мотопіхотна бригада – дякую вам за міцність, хлопці! Дякую за просування вперед! Зараз це дуже важливо – темп. Темп у стабілізації у звільнених районах. Темп у русі наших військ. Темп у відновленні нормального життя на звільненій території. І темп у підтримці партнерів. Ми говоримо про це чесно – темп надання допомоги Україні має відповідати темпу нашого руху. Це також сьогодні розглядалося на Ставці. Говорив сьогодні з Александером Чеферіном. Дякую за підтримку наших спортсменів, за непохитну принциповість. Подякував президенту УЄФА за сприяння в перезапуску Української футбольної Прем’єр-ліги. Обговорили можливості УЄФА допомагати у звільненні наших військовополонених – спортсменів, у тому, щоб публічно їх підтримувати. Цими днями в Лондоні відбувалася церемонія прощання з Королевою Єлизаветою ІІ. Україна вшанувала її пам’ять на високому рівні – були присутні Премʼєр-міністр України та перша леді. Серед мільйонів людей, які прийшли попрощатися з Її Величністю, було й багато українців. Я дякую всім українцям у Сполученому Королівстві, хто показав у цей скорботний момент нашим британським друзям, що Україна – поруч із ними. Завтра буде дуже важливий день – готуємо виступ на Генеральній Асамблеї ООН. Будуть важливі сигнали від нашої держави. Також візьму участь у саміті з питань продовольчої безпеки – це принципово важливий елемент глобальної безпеки, і Україні є що сказати. Відбудуться також онлайн-зустрічі з американськими партнерами та інвесторами. Робимо все, щоб потреби України були задоволені на всіх рівнях: оборона, фінанси, економіка, дипломатія. Дякую всім, хто допомагає нашій державі! Дякую всім, хто воює за Україну! Слава Україні!</p>
  <div class="source"><a href="https://www.president.gov.ua/news/temp-nadannya-partnerami-dopomogi-ukrayini-maye-vidpovidati-77869">https://www.president.gov.ua/news/temp-nadannya-partnerami-dopomogi-ukrayini-maye-vidpovidati-77869</a></div>
</article>


<article>
  <h2>Ситуація на передовій чітко свідчить про те, що ініціатива – за Україною – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-20</span></div>
  <p>Українці! Українки! Щойно взяв участь у засіданні високого рівня щодо продовольчої безпеки. Це засідання відбулося на полях чергової Генасамблеї ООН. Тематика продовольчої безпеки для нашої держави стратегічно важлива. Це те, в чому ми маємо – і повинні зберегти – глобальну роль. Це те, що дає нам економічну силу та зміцнює наше моральне лідерство. Лідерство народу, який допомагає іншим навіть тоді, коли сам перебуває у надважких обставинах. Ми беремо участь у реалізації Продовольчої програми ООН і допомагаємо країнам Африки. Ми відновили наш морський аграрний експорт, і це дає нам змогу експортувати нашу аграрну продукцію країнам уже на трьох континентах. Працюємо над тим, щоб відкрити для наших виробників ринки Латинської Америки, інших важливих частин світу. Завтра братиму участь у загальних дебатах на Генеральній Асамблеї ООН. Зрозуміло, що у відеоформаті. Але хоч би яким був формат, позиція нашої держави прозвучить, як завжди, чітко й вагомо. Тим паче, що вже розпочався візит першої леді України у Сполучені Штати, розпочалися зустрічі в межах Генасамблеї ООН. Олена вже зустрілася з першими леді Польщі та Литви – це наш формат Люблінського трикутника. А також прийняла дев’ятьох дружин президентів і прем’єр-міністрів із різних країн в Українському інституті Америки в межах Саміту перших леді та джентльменів. Це перший такий захід у межах нашого формату співпраці. Важливі рішення очікую після зустрічей Премʼєр-міністра України Шмигаля з лідерами держав на полях Генасамблеї. Поспілкувався сьогодні з американськими друзями нашої держави – в межах Глобальної ініціативи Клінтонів. А також із представниками провідних американських інвестиційних кіл. Відчув дуже великий інтерес до України, до нашої відбудови, до наших можливостей. Однозначну віру в Україну. Добру обізнаність із ситуацією в нашій державі. Розвиваємо наші відносини зі США на всіх рівнях. Говорив із Президентом Туреччини Ердоганом. Ключова тематика – безпека. Керівник Офісу Андрій Єрмак провів сьогодні чергову розмову з радником Президента США з питань національної безпеки Джейком Салліваном. Дуже корисно, предметно та ефективно. Продовжуємо стабілізаційні заходи в районах, які були звільнені від російської окупації. Фіксуються чергові факти російських звірств – люди показують, де в окупантів були катівні, де ховали тіла вбитих, дають свідчення про те, хто допомагав окупантам. Я дякую всім працівникам правоохоронних органів, які залучені до встановлення правди про злочини окупантів. Дякую всім, хто допомагає їм. Це колосальна робота, яка потрібна заради справедливості, заради покарання кожного винного у злочинах проти українців. Ситуація на передовій чітко свідчить про те, що ініціатива – за Україною. Наші оборонці дуже акуратно й дуже хоробро вирішують завдання, які ставить перед ними командування. Хочу сьогодні особливо відзначити 81-шу окрему десантно-штурмову бригаду – за сміливість при звільненні населених пунктів на Донеччині. А також 93-тю окрему механізовану бригаду – за героїчну оборону Бахмута й Соледара. Дякую вам! Дякую всім нашим героям! Звичайно, сьогодні доволі шумні новини з Росії. Багато запитань щодо цього. Але що, власне, сталося? Що прозвучало з того, що не звучало раніше? Наші позиції – чіткі та добре відомі. Тільки це нас і має цікавити. Не те, що звучить десь, а те, що є нашим завданням. Більше підтримки для Збройних Сил України, більше підтримки для розвідки, більше підтримки для Сил спеціальних операцій, більше підтримки для Служби безпеки України, для Нацгвардії, для поліції, для прикордонників – для всіх, хто поступово відновлює нашу територіальну цілісність. Наші позиції не змінюються від шуму чи будь-яких анонсів звідкись. І маємо в цьому повну підтримку наших партнерів. Ми інформуємо всіх субʼєктів міжнародних відносин про те, що відбувається. І бачимо розуміння не тільки від наших партнерів, а й від тих держав, які намагалися триматись осторонь нашої боротьби. Будуть кроки на підтримку України в таких обставинах і від ключових міжнародних об’єднань. Тож зберігаємо тиск. Зберігаємо єдність. Захищаємо Україну. Звільняємо нашу землю. І не проявляємо жодної слабкості. І я дякую всім друзям і партнерам України за сьогоднішнє масове принципове тверде засудження намагань Росії розіграти чергові псевдореферендуми. Слава кожному й кожній, хто захищає нашу державу! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/situaciya-na-peredovij-chitko-svidchit-pro-te-sho-iniciativa-77889">https://www.president.gov.ua/news/situaciya-na-peredovij-chitko-svidchit-pro-te-sho-iniciativa-77889</a></div>
</article>


<article>
  <h2>Держава, яка провокує голод, має отримувати від світу найжорсткішу реакцію – виступ Президента на Global Food Security Summit</h2>
  <div class="badges"><span class="chip">UK</span> <span class="chip">2022-09-21</span></div>
  <p>Шановні колеги! Пані та панове! Я вдячний за можливість узяти участь у цьому засіданні. Відзначаючи той факт, що засідання відбувається на полях Генеральної Асамблеї ООН, я згадаю один із фундаментальних документів сучасної міжнародно-правової системи. Це Загальна декларація прав людини. 30 статей про найнагальніші речі для кожної людини з мільярдів людей, які жили, живуть і ще житимуть на нашій планеті. Я процитую зараз статтю 25. «Кожна людина має право на такий життєвий рівень, включно з їжею, одягом, житлом, медичним доглядом та необхідним соціальним обслуговуванням, який є необхідним для підтримання здоров&#x27;я й добробуту її самої та її сім&#x27;ї, і право на забезпечення в разі безробіття, хвороби, інвалідності, вдівства, старості чи іншого випадку втрати засобів до існування через незалежні від неї обставини». Це дуже важливе визначення – визначення права, а не привілею, права, а не фортуни, права, а не примхи клімату. Право на їжу. Право на захист від голоду. Право! Україна вважає це право невід’ємним для всіх людей, для всіх країн. Кожна людина у світі має бути позбавлена голоду й навіть його загрози. Кожна країна у світі має бути надійно захищена від голоду. А будь-яка держава, яка провокує голод, яка намагається зробити доступ до їжі якимось привілеєм, яка пробує поставити захист народів від голоду в залежність від усмішки фортуни чи милості якогось диктатора, – така держава має отримувати від світу найжорсткішу реакцію. Реакцію, як за застосування зброї масового ураження – хімічної, біологічної чи ядерної. Бо поширення голоду – це така ж аморальна й нелюдська зброя масового ураження, як поширення смертоносних бактерій чи радіації. Це – позиція України. Це позиція нації, яка втратила мільйони людей унаслідок голодоморів. Тому ми особливо відчуваємо, що насправді означають слова «продовольча безпека». Що таке право на захист від голоду. Що таке право на їжу. Відчуваємо, чому це не привілей, чому це не має бути випадковістю й чому кожен, хто руйнує це право, повинен отримати жорстку відповідь. Тому ми докладаємо стільки зусиль, щоб відновити наш аграрний експорт. Це для нас питання не тільки економіки. Це питання базових цінностей і поваги до життя як такого. За вісім місяців минулого року Україна експортувала майже 38 мільйонів тонн агропродукції. За вісім місяців цього року світовий ринок отримав уже майже на 10 мільйонів тонн менше. Мінус 10 мільйонів тонн нашого агроекспорту – це плюс десятки мільйонів людей, що опинилися на межі голоду чи голодують. І це лише початкові наслідки російської блокади наших портів, російських намагань ракетними ударами завадити нам будувати нову логістику експорту й аморальної політичної гри з коливаннями продовольчих цін. Росія повинна за це відповідати. Навіщо їй це все було потрібно? Щоб нібито милостиво давати продовольство в обмін на суверенітет. В обмін на політичне підкорення. В обмін на уразливість. На уразливість багатьох африканських, азійських та європейських країн. Ось чому Росія хоче зробити захист від голоду не правом, а привілеєм, їжу – не невід’ємним правом, а тим, що потрібно випрошувати. Ми цього категорично не сприймаємо. Ми проти цього послідовно боремося. Навіть в умовах повномасштабної війни ми допомагаємо нашою агропродукцією тим, хто не може самостійно забезпечити себе нею. І я хочу запевнити ООН, що Україна й надалі буде гарантом Продовольчої програми ООН. Зокрема, ми вже допомагаємо Сомалі та Ефіопії. Африка, Азія, Європа, Американський континент... Хоч би де було потрібне продовольство, ми готові експортувати й допомагати. І ми закликаємо вас до солідарності. Будьте солідарними з нами у притягненні Росії до відповідальності. Будьте солідарними з нами в тому, щоб гарантувати право будь-якої людини й будь-якої країни на захист від голоду, право на їжу. Це право, а не привілей. Так має бути. Вірю, що ми з вами зможемо це гарантувати. Я дякую пану Генеральному секретарю ООН Гутеррішу. Дякую Туреччині й Президенту Ердогану. Наша зернова експортна ініціатива працює стабільно. І я дякую всім українцям – кожному й кожній, хто перетворює нашу можливість гарантувати глобальну продовольчу безпеку на факт об’єктивної реальності. Я дякую всім вам за підтримку та за увагу! Слава Україні!</p>
  <div class="source"><a href="https://www.president.gov.ua/news/derzhava-yaka-provokuye-golod-maye-otrimuvati-vid-svitu-najz-77893">https://www.president.gov.ua/news/derzhava-yaka-provokuye-golod-maye-otrimuvati-vid-svitu-najz-77893</a></div>
</article>


<article>
  <h2>Виступ Президента України на загальних дебатах 77-ї сесії Генеральної Асамблеї ООН </h2>
  <div class="badges"><span class="chip">UK</span> <span class="chip">2022-09-22</span></div>
  <p>Вітаю всіх людей світу, які цінують мир і єдність між різними та рівними! Я бажаю усім вам миру! І дякую за те, що ми з вами єдині у прагненні повернути мир. І в прагненні гарантувати мир для будь-якої нації, яка стала жертвою збройної агресії. Проти України скоєно злочин, і ми вимагаємо справедливого покарання. Скоєно злочин проти наших державних кордонів. Скоєно злочин проти життя наших людей. Скоєно злочин проти гідності наших жінок і чоловіків. Скоєно злочин проти цінностей, які роблять усіх нас із вами спільнотою об’єднаних націй. І Україна вимагає покарання за спробу вкрасти нашу територію. Покарання за вбивство тисяч людей. Покарання за катування й приниження жінок і чоловіків. Покарання за катастрофічну турбулентність, яку Росія спровокувала своєю незаконною війною, і не тільки для нас, українців, а й для всього світу. Для кожної нації, яка представлена в цьому залі Генеральної Асамблеї ООН. Я звертаюся від імені держави, яка змушена захищатися. Але яка має формулу миру. Я звертаюсь до кожного й кожної, хто хоче почути, як досягти миру. Я представлю формулу, яка може спрацювати не тільки для нас, а й для всіх, хто може опинитись у схожих із нашими обставинах. Це формула, яка карає за злочин, захищає життя, відновлює безпеку й територіальну цілісність, гарантує безпеку та передбачає рішучість. Є п’ять передумов миру. Шановний пане голово Генеральної Асамблеї! Шановний пане Генеральний секретарю ООН! Шановні глави держав і урядів! Шановні журналісти! Народи світу! Україна хоче миру. Європа хоче миру. Світ хоче миру. І ми побачили, хто єдиний хоче війни. Є лише один суб’єкт серед усіх держав – членів ООН, який зараз сказав би, якби міг мене перебити, що він задоволений цією війною – своєю війною. Але ми не дамо цьому суб’єкту нас переважити, хоч це і найбільша за розмірами держава світу. Україна показала силу на полі бою, користуючись своїм невід’ємним правом на самооборону згідно зі статтею 51 Статуту ООН. І ніхто не дорікне нам зараз чи в майбутньому слабкістю чи нездатністю боротися за себе, за свою незалежність. Ми досягаємо результату в цій боротьбі й бачимо, яким буде завершення цієї війни та що стане гарантіями стабільного миру. Статут ООН проголошує рівність націй, і ми довели, що Україна є рівною серед рівних. Статут ООН захищає непорушність кордонів, і ми підтверджуємо лінію нашого кордону, виганяючи окупантів за неї. Статут ООН фіксує цінність прав людини, гідності та життя, і ми теж фіксуємо їх – кожним звільненим від російської окупації українським містом. Ця війна не була спровокована нами. Ми провели 88 раундів переговорів у різних форматах, щоб не допустити цієї війни, – це тільки за час від початку мого президентства й до 24 лютого цього року. Але Росія не тільки не припинила злочину агресії, яку розпочала ще у 2014 році, а перевела його у повномасштабне вторгнення. І ми не маємо іншого вибору, ніж захищатися. Ми це й робимо. Ми виштовхуємо агресора за міжнародно визнаний кордон Української держави. І це – перший пункт нашої формули миру. Комплексний пункт. Покарання. Покарання за злочин агресії. Покарання за порушення кордонів. Покарання, яке має діяти, поки не буде відновлений міжнародно визнаний кордон. Поки агресія не припиниться. І поки не буде повної компенсації за війну. Тому санкції проти агресора – це частина формули миру. Блокування торгівлі й відносин з агресором – це частина формули миру. Все це – покарання. І поки агресор є стороною ухвалення рішень у міжнародних організаціях, його треба ізолювати в них, принаймні на час агресії. Позбавити права голосу. Позбавити прав делегації. Позбавити права вето, якщо це член Радбезу ООН. Тобто покарати всередині інституцій. Треба не заплющувати очі на пропагандистів, які виправдовують агресію, а застосовувати проти них повний пакет персональних обмежень. Тобто покарати за брехню. Треба не дозволяти громадянам держави-агресора насолоджуватися туризмом чи шопінгом на території тих, хто цінує мир, а спонукати їх через візові обмеження до боротьби проти агресії своєї держави. Покарати за потурання злу. Має бути створений спеціальний трибунал для покарання Росії за злочин агресії проти нашої держави. Це те, що стане сигналом для всіх потенційних агресорів, що вони повинні цінувати мир, інакше будуть притягнуті до відповідальності світом. Ми підготували конкретні кроки для створення такого трибуналу. Вони будуть представлені всім державам. Україна звернеться до Генеральної Асамблеї ООН щодо підтримки необхідності створення й міжнародного компенсаційного механізму. Розраховуємо на вашу підтримку. Росія має заплатити за цю війну своїми активами. Це також покарання. Це одне з найстрашніших покарань для російських посадовців, які цінують гроші понад усе. Другий пункт формули миру – це захист життя. Максимально конкретний пункт. Зараз, поки тривають засідання Генеральної Асамблеї, в українському місті Ізюмі Харківської області триває ексгумація тіл із масового поховання, яке з’явилося, коли цю територію контролювали російські війська. Там виявлені тіла жінок і чоловіків, дітей і дорослих, цивільних і військових. 445 могил. Там родина, яка загинула під завалами будинку після російського авіаудару: батько, мати, дівчатка шести й восьми років, бабуся і дідусь. Там чоловік, якого задушили мотузкою. Там жінка зі зламаними ребрами й ранами на тілі. Там чоловік, якого кастрували перед убивством, і це далеко не перший такий факт. Запитайте у представників Росії, чому в російських військових такий потяг до кастрації. Що роблять із ними самими, щоб вони бажали робити таке з іншими? Єдине, чим відрізняється масове поховання в Ізюмі від того, що світ побачив у Бучі, це, власне, поховання. Російська армія довше перебувала в Ізюмі, і тому тіла вбитих все ж закопані, а не розкидані вулицями. Тож як ми можемо залишити російську армію хоча б десь на українській землі, знаючи, що вони всюди вчиняють такі масові вбивства? Не можемо. Ми повинні захищати життя. Світ повинен захищати життя. Кожна держава, проти якої спрямована збройна агресія, потребує можливості захищати своїх громадян і звільняти свою територію. Якщо для цього треба допомогти зброєю чи снарядами – це має бути. Якщо для цього потрібно допомогти фінансами, це має бути. Якщо для цього треба допомогти розвідданими, це має бути. А от чого не має бути, то це облуди. Ми можемо повернути український прапор на всю нашу територію. Ми можемо зробити це силою зброї. Але нам потрібен час. Ми намагалися це прискорити. Ми намагалися реалізувати базові положення Статуту ООН для України шляхом переговорів. Але Росія боїться справжніх переговорів і не хоче виконувати будь-які справедливі міжнародні зобов’язання. Бреше всім, як це типово для агресорів. Для терористів. Ось і зараз, коли Росія каже про переговори, вона хоче лише пригальмувати свій відступ. Росія хоче перезимувати на захопленій території України та підготувати сили для спроби нового наступу. Для нових Буч, нових Ізюмів… Або принаймні забезпечити собі фортифікацію на захопленій землі та військову мобілізацію вдома. Ми не можемо погодитися на відкладену війну. Бо вона буде ще гарячішою, ніж зараз. Для нас це війна за життя. Тому ми потребуємо оборонної підтримки – зброї, техніки та снарядів. Наступальних озброєнь – достатньо далекобійних, щоб звільнити нашу землю. І захисних систем, передусім протиповітряної оборони. І ми потребуємо фінансової підтримки, щоб зберегти внутрішню стабільність і виконувати соціальні зобов’язання перед нашими людьми. Фізичний захист і соціальний захист – це два елементи будь-якого державного життя. Тож другий пункт нашої формули миру – це захист життя. Всіма засобами, які дозволяє Статут ООН. Третій пункт – відновлення безпеки й територіальної цілісності. Погляньте, скільки елементів глобальної безпеки Росія підірвала своєю війною. Безпеку мореплавства, продовольчу безпеку, радіаційну безпеку, енергетичну безпеку та безпеку від зброї масового ураження. Ми вже відновлюємо безпеку мореплавства і продовольчу безпеку. І я дякую пану Антоніу Гутеррішу за особисту залученість. Алжир, Ефіопія, Єгипет, Лівія, Кенія, Сомалі, Судан, Туніс, Бангладеш, Ізраїль, Індія, Іран, Ємен, Кіпр, Китай, Корея, Ліван, Туреччина, Бельгія, Болгарія, Греція, Ірландія, Іспанія, Італія, Нідерланди, Німеччина, Румунія та Франція вже отримали українську агропродукцію. І ми маємо збільшити постачання морем. Як на умовах ринку, так і в межах Продовольчої програми ООН, для якої Україна завжди – надійний партнер. І, до речі, попри всі складнощі через війну ми ухвалили рішення надати гуманітарну допомогу Ефіопії та Сомалі, тож відправимо їм додатковий обсяг нашої пшениці. Але з іншими елементами безпеки складніше. Напередодні засідання Генеральної асамблеї Росія вдарила ракетами по Південноукраїнській АЕС. Вибухом зачепило будівлі станції – вибило вікна, пошкодило стіни. Ракети розірвалися лише за 300 метрів від стін реакторів! І це після того, як з’явився чіткий заклик МАГАТЕ до Росії зупинити будь-яку ворожу активність проти будь-яких атомних об’єктів України, зокрема проти Запорізької атомної станції – найбільшої у Європі, яку Росія перетворила на мішень. І це робить мішенню всіх вас. Російський радіаційний шантаж – це те, що має хвилювати кожного й кожну з вас, бо ніхто з вас не знайде вакцини від променевої хвороби. Криза вартості життя в десятках країн триває. Її коріння – у дестабілізації енергоринку. Треба прибрати основний чинник глобальної цінової турбулентності, а саме: російський енергошантаж. Для цього треба обмежити ціни, за якими Росія відправляє на експорт свої енергоресурси. Треба зробити російські нафту й газ знову просто звичайними товарами. Зараз нафта й газ – це енергетична зброя Росії. І саме тому їй вдається маніпулювати ринками так, щоб електрика, газ, бензин і дизель ставали привілеєм для обраних замість того, щоб бути звичайним доступним благом для всіх. Обмежити ціни – це самозахист світу. Це шлях до відновлення енергетичної та цінової безпеки. Але чи піде світ на це? Чи злякається погроз Росії? Треба зробити лише один сильний крок, після якого все стане ясно. Вже давно час для нього. Цей крок розставить усе по місцях. Після російського ракетного терору. Після масових убивств. Після Маріуполя. Після спалення російськими військовими українських полонених в Оленівці. Після блокади портів. Після ударів російських танків і ракет по атомних станціях. І після погроз застосувати ядерну зброю, які стали правилом, а не винятком для російських пропагандистів... Треба визнати нарешті Росію державою – спонсором тероризму. На всіх рівнях. В усіх країнах, які сповідують цінності миру й захисту людського життя. Юридично. Політично. Якщо ви не маєте юридичного механізму, ви можете ухвалити політичне рішення – на рівні парламентів. Це фундамент для відновлення елементів глобальної безпеки. Якщо цей сильний крок буде зроблено, відпадуть сумніви, чи робити інші життєво необхідні кроки. І дуже чутливе – це кордон, це територіальна цілісність. Коли хтось один намагається вкрасти територію іншого, це ставить під удар усі держави світу. Тому глобальну безпеку неможливо відновити без відновлення територіальної цілісності того, проти кого була спрямована збройна агресія. Отже, третій пункт української формули миру – це відновлення безпеки й територіальної цілісності. Четвертий пункт – це гарантії безпеки. Кожна нація має право на гарантії безпеки. Не тільки найбільші нації. Не тільки найбільш щасливі. Ми маємо пропозиції такої модернізації архітектури безпеки для України, а отже, й для Європи та світу, яка не допустить більше жодної агресії проти нас. Ми вже представляємо їх партнерам. Це пропозиції юридично обов&#x27;язкових багатосторонніх і двосторонніх договорів. Це умови, за яких гаранти мають діяти, і час, за який їхні дії мають принести результат – результат на землі, на морі, у повітрі, у дипломатії та політиці, в економіці та фінансах, у забезпеченні зброєю та розвідданими. Кожен з вас, отримавши текст нашої формули миру, побачить і деталізацію того, що ми пропонуємо як гарантії безпеки. Я не хочу порівнювати наші пропозиції з гарантіями будь-яких альянсів, які існують на планеті зараз. Я хочу підкреслити, що гарантувати безпеку тій чи іншій нації превентивно завжди вигідніше, ніж зупиняти постфактум війну проти неї. І п’ятий пункт української формули миру – це рішучість. Те, без чого інші чотири пункти не працюватимуть. Це наша рішучість боротися. Це рішучість партнерів допомагати нам, а отже, самим собі. І це рішучість світу об’єднатися навколо того, хто бореться проти збройної агресії. Рішучість світу поставити на місце одного, який загрожує всім. Отже, усі пʼять пунктів нашої формули: покарання за агресію; захист життя; відновлення безпеки й територіальної цілісності; гарантії безпеки; рішучість захищатися. Це формула злочину та покарання, що вже добре відомо Росії. І це формула справедливості та правопорядку, що Росії ще належить вивчити. Як і будь-яким іншим потенційним агресорам. Чого немає в нашій формулі? Нейтральності. Ті, хто каже про нейтральність, коли людські цінності й мир під ударом, мають на увазі зовсім інше. Вони кажуть про байдужість. Кожен сам за себе. Ось про що вони кажуть. Цікавляться проблемами одне одного умовно. Піклуються одне про одного формально. Протокольно співчувають. І тому так само умовно, формально й протокольно вдають, ніби захищають когось, а насправді – лише свої вузькі інтереси. Ось це й створює умови для війни. Ось це й треба виправити, щоб створити умови для миру. Потрібна тільки рішучість. Було багато розмов про реформування ООН. Чим вони всі закінчилися? Без результату. Однак, якщо ви уважно поглянете на нашу формулу миру, ви побачите, що її імплементація вже де-факто стає реформою Об’єднаних Націй. Наша формула універсальна, а отже, об’єднує Північ і Південь світу. Вона закликає світову більшість і спонукає до розширення представництва тих, хто залишився непочутим. Це дисбаланс, коли уся Африка, уся Латинська Америка, більша частина Азії, уся Центральна та Східна Європа підкорюються праву вето, якого самі ніколи не мали. І про це говорить Україна. А чи чули ви такі слова від Росії? А вона – в Радбезі. Постійно. Чомусь. Чомусь не Японія чи Бразилія, не Туреччина чи Індія, не Німеччина чи Україна. Настане день, коли й це питання буде розв’язане. Щодо перемовин між Україною та Росією. Напевно ви чули різні слова з Москви про переговори. Нібито вони до них готові. Але. Вони кажуть про переговори, але оголошують мобілізацію. Вони кажуть про переговори, але оголошують псевдореферендуми на окупованій території України. То що тоді правда? Мобілізація в Росії – правда. Фейкові референдуми – це теж правда. Росія хоче війни. Це правда. Але Росія не зможе зупинити хід історії. Людство й міжнародне право сильніші, ніж одна держава-терорист. Росії доведеться закінчувати цю війну. Війну, яку вона розпочала. І я виключаю, що врегулювання може відбуватися на будь-якій іншій основі, ніж українська формула миру. Що далі заходить російський терор, то менша ймовірність, що взагалі хто-небудь у світі сідатиме за один стіл із Росією. І якщо російською відповіддю на мої слова зараз будуть нові ракети й теракти, то це засвідчить лише слабкість. Слабкість Росії. Її нездатність переважити нас, її нездатність переважити світ. Це доведе лише те, що потрібно якнайшвидше виконати п’ять пунктів української формули миру. Ми готові до миру. Але до чесного й справедливого миру. Саме тому з нами – світ. І наостанок. Я хочу подякувати 101 державі, які проголосували за те, щоб могло відбутися це моє відеозвернення. Це було голосування не лише щодо формату. Це було голосування щодо принципів. Лише сім держав проголосували проти: Білорусь, Куба, КНДР, Еритрея, Нікарагуа, Росія та Сирія. Семеро. Семеро, які бояться відеозвернення. Семеро, які реагують червоною кнопкою на принциповість. Тільки семеро. 101 – і семеро. Друзі, якщо така коаліція проти нашої рішучості, то я всіх вас вітаю. Вітаю, бо це означає, що мир переможе будь-яку агресію і що немає жодної перешкоди, щоб ми таки реалізували формулу миру. Я дякую вам за увагу! Ще раз бажаю всім вам миру! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-na-zagalnih-debatah-77-yi-sesiyi-77905">https://www.president.gov.ua/news/vistup-prezidenta-ukrayini-na-zagalnih-debatah-77-yi-sesiyi-77905</a></div>
</article>


<article>
  <h2>Російське рішення про мобілізацію – це визнання, що їхня кадрова армія не витримала й посипалась – звернення Президента України</h2>
  <div class="badges"><span class="chip">UK</span> <span class="chip">2022-09-22</span></div>
  <p>Українці! Українки! Всі наші захисники й захисниці! Хочу сказати сьогодні особливі слова вдячності. Вдячності всім нашим людям, які захищають нашу державу, захищають незалежність. Україна вистояла після повномасштабного нападу Росії. Україна змогла об&#x27;єднати світ навколо боротьби за свободу. Україна змогла звільнити значну частину території, на яку зайшли російські війська. Україна звільняє людей з російського полону. І Україна змогла змінити перебіг війни так, що кожен окупант, навіть найбільш неадекватний, відчув, що ми можемо перемогти й рухаємося до перемоги. Я дякую кожному й кожній, хто воює та працює заради цього! Заради нашої перемоги. Саме на факт української сили реагує керівництво Росії, яке змінює тактику й намагається втягнути у війну ще більше російських громадян і ресурсів. Російське рішення про мобілізацію – це відверте визнання, що їхня кадрова армія, яку десятиліттями готували до загарбання чужого, не витримала й посипалась. І тепер через мобілізацію війна Росії проти України для більшості громадян Росії – це не щось там на ТБ чи в Інтернеті, а те, що зайшло в кожен російський дім. Провів сьогодні засідання Ставки Верховного Головнокомандувача. Питання зрозумілі. Передова. Забезпечення наших військових. І нові загрози, які створює Росія. Зазначу одразу: будь-які рішення російського керівництва не змінюють для України нічого. Нас мають цікавити лише наші завдання. Це звільнення нашої країни, захист наших людей і мобілізація світової підтримки для реалізації наших завдань. Зараз відбувається дипломатична мобілізація всієї міжнародної спільноти. Коло тих, хто підтримує нас зараз, не обмежується лише колом наших традиційних партнерів і тих, хто відкрито підтримав нашу державу після 24 лютого. Нас підтримують тепер майже всі – ось така реакція на нові російські ескалаційні кроки. Зокрема фарс із підготовкою псевдореферендумів на окупованій території демонструє, що відбувалось і у 2014 році в Криму й на Донбасі. І я вдячний усім у світі, хто нас підтримав. Хто чітко засудив чергову російську брехню. Вдячний Президенту Байдену та всім американським друзям. Президенту Макрону, канцлеру Шольцу, Президенту Фінляндії та всім нашим польським братам, державам Балтії, пану Боррелю, пані Урсулі фон дер Ляєн, Шарлю Мішелю, ОБСЄ та всім-усім європейцям від Ісландії до Румунії, яких Росії більше ніколи не обманути. Дякую, Британіє, за підтримку! Туреччині! Канадо, спасибі! Дякую й усім, хто зараз непублічно засвідчує підтримку Україні. Коли Росія заявляє, що нібито хоче переговорів, а сама оголошує мобілізацію... Коли Росія знає чітку позицію України про неможливість дипломатичного процесу після проведення Росією будь-яких псевдореферендумів... Усім усе зрозуміло. Росія сама ховає перспективу переговорів своїми ж руками. Объясню русским по-русски, что происходит. В городах России прошли протесты против мобилизации – пусть и не массовые, но они были. И есть. И это показатель. Не только в Москве и Петербурге. Мы знаем реальное настроение в регионах России. Мы видим, что люди в Дагестане, в Бурятии, в других национальных республиках и областях России понимают, что их просто кинули. Кинули на смерть. Почему, например, дагестанцы или кто угодно еще должны погибать на Харьковщине или под Донецком? Да потому, что один человек в России так решил – за всех граждан России. Нет другой причины. Так он хочет. Вы уже соучастники всех этих преступлений, убийств и пыток украинцев. Потому что вы молчали. Потому что вы молчите. И сейчас для вас время выбора. Для мужчин в России это выбор погибнуть или жить, стать калекой или сохранить здоровье. Для женщин в России выбор – потерять навсегда мужей, сыновей, внуков или все-таки попытаться защитить их от гибели, от войны, от одного человека. Вы только вдумайтесь в количество людей, которых хотят забрать! Мы точно знаем, что повестки на 300 тысяч человек были напечатаны и подписаны заранее, еще до того, как появилось это решение о мобилизации. Наша разведка это доказала. Но российское руководство готовится забрать в армию до миллиона мужчин – это то главное, о чем они сейчас умалчивают. Мы знаем, что они будут брать всех без разбора. Не только военных в запасе, а любых мужчин. Любого, кого так запугают, чтобы он боялся уклоняться от войны больше, чем погибнуть на войне. 55 тысяч российских солдат погибли на этой войне за полгода. Десятки тысяч ранены, искалечены. Хотите больше? Нет? Тогда протестуйте. Боритесь. Убегайте. Или сдавайтесь в украинский плен. Это – варианты для вас, чтобы выжить. Российские матери! Не сомневайтесь, что дети верхушки вашего государства на войне против Украины не окажутся. Те, кто принимают решения в вашей стране, берегут своих детей. А ваших детей даже не хоронят. А ми своїх повертаємо. Сьогодні відбувся дуже важливий брифінг. Керівник Офісу Єрмак, керівник ГУР МО Буданов, керівник СБУ Малюк, міністр внутрішніх справ Монастирський. Вони розказали деталі нашої операції зі звільнення 215 воїнів, деталі обміну. Ми робимо все, щоб суспільство та світ бачили, як Україна захищає людей і базові людські цінності. Ще раз вітаю 215 родин і всю нашу країну з поверненням героїв. Я дякую всім, хто допомагає Україні! Вічна слава всім, хто воює за Україну! Слава нашому незламному та сміливому народу! Слава Україні!</p>
  <div class="source"><a href="https://www.president.gov.ua/news/rosijske-rishennya-pro-mobilizaciyu-ce-viznannya-sho-yihnya-77929">https://www.president.gov.ua/news/rosijske-rishennya-pro-mobilizaciyu-ce-viznannya-sho-yihnya-77929</a></div>
</article>


<article>
  <h2>Що більше доданої вартості виробляє Україна, то більше доданої безпеки отримують люди у світі – виступ Президента України на саміті філантропії Forbes 400</h2>
  <div class="badges"><span class="chip">UK</span> <span class="chip">2022-09-23</span></div>
  <p>Ladies and Gentlemen! Friends! Thank you for the invitation to participate in this summit. Впевнений, сьогодні буде сказано багато мудрих слів щодо благодійності, щодо досвіду філантропії та можливостей допомагати. Тому не хочу зараз витрачати ваш час даремно на те, що може бути сказано іншими. Хочу звернути вашу увагу на одну деталь, мені здається, дуже важливу – на той досвід, якого набула Україна і якого можуть набути інші разом з нами, разом з Україною. Україна зараз – це єдине місце на землі, яке дуже органічно поєднує інвестування та філантропію. В Україні можна бути інвестором і, як результат цього, де-факто філантропом щодо інших, можна бути навіть просто бізнесменом, і така цілком звична економічна активність трансформується у справжню благу допомогу для сотень мільйонів чи навіть мільярдів людей. Просто погляньте, як багато у світі залежить від постачання аграрної продукції з України на глобальний ринок. Для суб&#x27;єктів агросектору в Україні, для бізнесменів і фермерів – це бізнес, це робота, це економіка. Але, як наслідок, – це право на їжу для сотень мільйонів людей у країнах Африки, Азії, Європи. Ми зараз відправляємо агропродукцію в Ефіопію, у Сомалі, в Ємен, Ліван та інші країни. Це реальний порятунок життів. Але як багато залежить від логістики! Коли Росія заблокувала наші морські порти, експорт скоротився в рази. Бо зерно, соняшник та інша агросировина – це такий вантаж, логістику постачання якого дуже-дуже складно перебудувати. Великі обсяги можуть доправлятися зараз передусім морем. Треба більше інвестицій у розширення технологій експорту. Наприклад, ми готуємо будівництво трубопроводу з Польщею для експорту соняшникової олії. Це такий «пілот». Це конкретний проект, який для нас – економіка, а для глобального продовольчого ринку – елемент стабільності, елемент безпеки. Інвестуючи в агропереробку в Україні та в будівництво сховищ для продовольства, можна не лише розширити логістичні можливості для постачання агропродукції, а й розширити номенклатуру товарів, які можуть постачатися. Що більше доданої вартості виробляє Україна, то більше доданої безпеки отримують люди у світі. Погляньте, що означає й виробництво електрики в Україні. З одного боку, це бізнес. Доволі прибутковий бізнес, зокрема й у сфері виробництва «зеленої» енергії. Але, враховуючи нашу можливість експортувати електрику, це також не просто бізнес – це реальний інструмент недопущення енергетичної бідності для десятків мільйонів людей у країнах Європи, з якими ми межуємо. Це стабілізація енергетичної ситуації на всьому Європейському континенті. До нас звертається Молдова, звертається Румунія, Польща, інші сусіди, щоб ми допомогли їм електрикою взимку. І ми готові допомагати. І саме тому інвестиції у розширення наших енергопотужностей – це порятунок від холоду для різних народів. Ба більше! Можливість для України експортувати десятки гігават електрики – важливий чинник у європейській кліматичній політиці. Зараз Європа, на жаль, усе ще сильно залежить від брудних енергоресурсів Росії. Вони брудні не тільки тому, що їх продаж є способом Росії фінансувати війну. Не тільки тому, що їх спалення забруднює атмосферу. А ще й тому, що вони видобуваються настільки грубо й неакуратно стосовно довкілля, що їх видобуток у Росії є синонімом екологічного лиха. Українська електрика може допомогти замістити брудні російські енергоресурси. А отже, це й кліматична безпека. Також маємо колосальні можливості у розвитку водневої енергетики й транспортування «зеленого» водню у Європу. Сонце, вітер, атомна енергетика, «зелений» водень – усе це в Україні. І це не просто мільярди доларів, які можна інвестувати й заробити, а це мільярди доларів, які працюватимуть на допомогу різним країнам і народам – десяткам мільйонів людей. Нова «зелена», чиста енергетика потребує літію, графіту та інших рідкоземельних металів. У нас їх достатньо. Тому, інвестуючи в Україну, можна прискорити розвиток «зеленої» енергетики і в інших країнах. Щороку ми генеруємо десятки мільйонів кубів деревини. При цьому забезпечуємо відновлення лісів. Інвестиції у виробництво екологічних товарів з дерева та целюлози в Україні – це спосіб зменшити використання світом нафтопродуктів, пластику. І це частина спільного захисту нашої природи. Інший приклад: усьому світу потрібні добрива для виробництва продуктів харчування. Навіщо їх купувати чи робити з російського газу? Можна побудувати потужності для виробництва десятків мільйонів тонн чистого «зеленого» й дешевого аміаку в Україні. Можна заробляти на цьому й допомагати цим не тільки продовольчій безпеці, а й миру – миру на нашій планеті. Україна ніколи не вела незаконних воєн. Ми – не агресори. Ми ніколи не бажали зла іншим народам. Ми ніколи не робили геополітику засобом для підкорення когось іншого. Чому це важливо? Коли будь-який економічний гравець працює в нас, це означає, що економічний потенціал, який він створює своїм бізнесом, допомагає реалізації тільки миру, тільки мирних цілей. Наприклад, якщо будь-яка компанія зараз працює в Росії, вона опосередковано допомагає злу – як мінімум сплачує податки в бюджет держави-агресора, тобто підтримує їхню економіку, яка слугує терору. Або навіть постачає щось російській армії, безпосередньо допомагаючи вбивцям. Коли будь-яка держава заграється з геополітикою і стає агресором, бізнес неминуче може стати співучасником цього зла. Тому ми вдячні всім компаніям і всім бізнесменам, які пішли з російського ринку. І тому ми пропонуємо всім компаніям і бізнесу світу приходити до нас в Україну – починати бізнес у нас, локалізувати своє виробництво у нас, працювати з Україною, щоб мати доступ до величезних ринків Євросоюзу, Британії, Канади та інших націй, з якими ми дружні. Ми віддаємо пріоритет розвитку нашої переробної промисловості – різних її напрямів. Маємо спеціальну програму її розвитку. І ми пропонуємо всім інвесторам світу долучитися до її реалізації. Це саме той процес, коли інвестиції, бізнес, економіка, просто працюючи, стають філантропією, бо можуть збільшити потенціал миру у світі і зменшити потенціал агресорів. Погляньте на можливості нашого IT-сектора й такі галузі, як виробництво дронів. Росія намагалася зруйнувати нашу цифрову стійкість. Але ми не дали цього зробити. Український цифровий потенціал вистояв, він дуже міцний. Наша цифровізація має потужний соціальний аспект – це технології, які реально працюють заради добробуту, заради захисту людей. У наших людей є цифрові документи, доступ до державних цифровізованих послуг, високий рівень цифровізації бізнесу. IT-компанії в Україні – це вигідно. А їхній бізнес водночас – це і благо для мільйонів, і елемент захисту миру, якщо брати контекст кібербезпеки та російських кіберударів. Так само, як, наприклад, виробництво дронів в Україні. Для того, хто інвестує, це економіка. А для того, хто потім використовує дрони – залежно від їхнього класу, – це безпека, комфорт або робота. Ще раз: я не хочу забирати у вас багато часу й не хочу повторювати те, що ви вже напевно чули й знаєте. Але хочу підкреслити ось цю річ – будь-яке суттєве зусилля людини спричиняє довгий ланцюжок наслідків. Будь-яке суттєве зусилля бізнесу, бізнесмена приводить до таких результатів, які прямо чи опосередковано можуть вплинути на життя інших людей, можуть зробити добро. І це досягається навіть не просто тим, що віддаєш кудись гроші. А й тим, що працюєш морально, працюєш усвідомлено, ведеш свій бізнес так, що твої інвестиції, які дають тобі прибуток, водночас допомагають іншим жити краще – безпечніше, більш сито, освічено, більш здорово, заможніше. Бізнес має цю силу. І я закликаю всіх вас сміливо використовувати цю силу бізнесу – інвестувати так, щоб це було водночас і допомогою нормальному життю різних народів. Запрошую всіх вас в Україну! Дякую за цікавість і за віру в Україну, які точно є, інакше я зараз не мав би цього мого звернення. Щиро вірю, що ми зможемо якнайшвидше відновити справедливість для нашої країни й повернути мир. Слава Україні!</p>
  <div class="source"><a href="https://www.president.gov.ua/news/sho-bilshe-dodanoyi-vartosti-viroblyaye-ukrayina-bilshe-doda-77933">https://www.president.gov.ua/news/sho-bilshe-dodanoyi-vartosti-viroblyaye-ukrayina-bilshe-doda-77933</a></div>
</article>


<article>
  <h2>Давати людям надію на майбутнє та відчуття поваги – ось навіщо перша леді України створила фундацію – виступ Президента на презентації Фундації Олени Зеленської</h2>
  <div class="badges"><span class="chip">UK</span> <span class="chip">2022-09-23</span></div>
  <p>Дорогі друзі! Пані та панове! Олено! Хоч я й не разом з вами зараз, але знаю, що наша єдність не переривається ані на хвилину. У цій єдності – найголовніша наша сила, яка допомагає нам досягти будь-яких результатів. І найважливіший результат – у тому, що ми змогли дати надійний захист свободі. Знаєте, на дуже коротке запитання «Що таке свобода?» неможливо дати вичерпну коротку відповідь. Це одне з тих запитань, на які люди даватимуть нові й нові відповіді стільки, скільки житиме людство. Але є один елемент, без якого не буде повною жодна відповідь на запитання про сутність свободи. Цей елемент – повага до людини. До людини будь-якого віку, майнового статусу, віросповідання, кольору шкіри, гендеру. Повага – це те, на чому базується вільне суспільство. Повага – це джерело демократії. Повага – це те, чого навчає своїх дітей кожен мудрий батько, кожна мудра мати. Повага має чіткі прояви в житті будь-якої країни. Це освіта. Це медицина. Це допомога тим, хто опинився у складній життєвій ситуації та не може самостійно забезпечити себе й дітей. Це інституції, які дають справедливість. Це культурні інституції, які зберігають спадщину кожної спільноти, кожного народу та всього людства. Коли все це працює, коли повага відчувається, то будь-яка людина може насолоджуватися свободою. Тому насправді не є сюрпризом, коли ворог свободи знищує саме таку інфраструктуру поваги. Все, що дає гуманітарний добробут. Дві з половиною тисячі освітніх обʼєктів в Україні знищили російські удари. Це школи, університети, освітні клуби тощо. Понад тисячу медичних обʼєктів зруйновано російськими ракетами та обстрілами. Десятки тисяч звичайних житлових будинків просто спалені. Мільйони людей стали вимушеними переселенцями. Росія спричинила в Україні гуманітарну катастрофу, бо ненавидить свободу. І тому світ почув і підтримав наш заклик до обʼєднання. Світ бачить, що атакує Росія і що захищає Україна. Ми захищаємо свободу, захищаємо людей і робимо все, щоб якнайбільше друзів свободи по всьому світу могли зробити свій внесок у цю боротьбу. Ось чому перша леді України створила цю фундацію – Фундацію Олени Зеленської. Вона обрала саме гуманітарний напрямок, і в цьому напрямку – колосальні виклики. Відновлювати зруйноване, допомагати тим, хто потребує захисту, давати надію на майбутнє, і давати людям відчуття, що їх поважають. Це надзвичайно гідна справа, і я закликаю всіх вас приєднуватися – людей, компанії, фонди. Україна вміє бути вдячною! Дякую всім, хто нас підтримує! Дякую всім, хто підтримує Фундацію Олени Зеленської! Дякую, друзі свободи! Слава Україні!</p>
  <div class="source"><a href="https://www.president.gov.ua/news/davati-lyudyam-nadiyu-na-majbutnye-ta-vidchuttya-povagi-os-n-77961">https://www.president.gov.ua/news/davati-lyudyam-nadiyu-na-majbutnye-ta-vidchuttya-povagi-os-n-77961</a></div>
</article>


<article>
  <h2>Україна показала, що за нами правда, сила, ініціатива та впевненість у перемозі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-23</span></div>
  <p>Українці! Українки! Сьогодні завершуються заходи у Нью-Йорку в межах участі нашої держави в черговій сесії Генеральної Асамблеї ООН. Це був результативний для України тиждень. Багато різних активностей – за моєю участю, за участю першої леді України, за участю Премʼєр-міністра та міністра закордонних справ. Україна показала, що не тільки правда за нами, а й сила за нами, ініціатива за нами, впевненість – саме у нас впевненість у перемозі. Світ завжди тонко відчуває такі речі. Хто насправді міцний, а хто вдає міцність. Хто справді відчуває свою силу, а хто намагається з усіх сил приховати слабкість і невпевненість. Україна запропонувала на Генасамблеї формулу миру, свій шлях до стабілізації міжнародних відносин. І це було точно почуто світом. Реакція на мій виступ на Генасамблеї – цілком позитивна. Різні країни однаково хотіли почути конкретику. Конкретику про те, як можна відновити мир, як завершити цю війну. Україна представила своє бачення. Чітке, логічне, справедливе й реалістичне. П’ять пунктів. Перший: покарання агресора. Другий: захист життя, тобто вся необхідна допомога нашій державі в обороні. Третій пункт: відновлення безпеки й територіальна цілісність. Четвертий пункт: гарантії безпеки. Та пʼятий: рішучість досягати всього цього разом з нами – рішучість світової більшості. А що представила Росія? Знов недолугі виправдання, скарги та постійна брехлива пропаганда, від якої світ давно втомився, але російські представники досі її повторюють. Очевидний контраст із нами. Я вдячний усім лідерам держав, усім політикам, громадським діячам, культурним і бізнесовим лідерам, які висловили нам свою підтримку на Генасамблеї та всіх заходах в Америці цього тижня. Зокрема, я взяв участь у спеціальному засіданні щодо продовольчої безпеки. Це одна з ключових тем цьогоріч в ООН – саме російська агресія зробила її настільки актуальною. Світ шукає засоби для захисту людей від голоду та цінової кризи, і Україні є що запропонувати. Ми постійно збільшуємо експорт продовольства, ми допомагаємо Продовольчій програмі ООН, відправляємо зерно як гуманітарну допомогу країнам, які цього потребують – Ефіопії, Сомалі. І ніколи, ніколи Україна не провокувала жодних криз на продовольчому ринку. Світ усе це цінує. Завдяки порядності України та конструктивному бажанню нашої держави допомагати іншим маємо непересічний результат: російська пропаганда втрачає вплив навіть там у світі, де нам іще тільки належить забезпечити міцні інформаційні позиції, зокрема в країнах Глобального півдня. Це Латинська Америка, Африка, Південна Азія. Також цього тижня я взяв участь у кількох важливих форматах спілкування з інвесторами. Саміт під егідою «Форбс» – зібрання найбільших бізнесменів світу, які займаються благодійністю. Відеоконференція з представниками BlackRock і Goldman Sachs – вагомих світових гравців. Глобальна ініціатива Клінтонів. Кожен такий захід додає Україні уваги, додає конкретних проектів і вигід нашій державі, посилює нашу стійкість, наближає нашу перемогу. Перша леді України зустрілась у Нью-Йорку з Ліз Трасс – новим Премʼєр-міністром Великої Британії, і це була дуже предметна зустріч. З першою леді Франції Бріжит Макрон. Разом з Премʼєром Денисом Шмигалем зустрілася з Антоніу Гутеррішем, Генсеком ООН. Загалом провела майже 20 зустрічей. На запрошення Шарля Мішеля Олена взяла участь у форумі «Жінки в конфліктах», який відбувся на платформі Генасамблеї. Представила спеціальний благодійний фонд – Фундацію Олени Зеленської, щоб акумулювати ще більше підтримки для українців, саме для гуманітарного напрямку – передусім освіти, медицини, відновлення зруйнованого російськими ударами. Створюємо всю необхідну інституційну основу, щоб кожен у світі міг допомагати нам так, як це максимально ефективно, швидко та надійно. Премʼєр-міністр України провів десятки зустрічей високого рівня. Акценти зрозумілі. Ситуація на Запорізькій АЕС. Розширення оборонної, фінансової та санкційної підтримки. Підтримка в підготовці нашої країни до зими, підтримка у відбудові. Під час кожної зустрічі був наголос на тому, що російський терор має отримати чітку глобальну відповідь – військову, економічну та юридичну, зокрема визнання Росії державою – спонсором тероризму. Представили у Нью-Йорку наші пропозиції щодо гарантій безпеки для України, для Європи та світу – проект, напрацьований групою Єрмака-Расмуссена. Також відбулися зустрічі Дениса Шмигаля з керівниками Міжнародного валютного фонду, Світового банку, інших фінансових та інвестиційних мейджорів світу. Вдячний усім за підтримку! Важливо відзначити переговори з Премʼєр-міністром Японії – держави, яка незабаром головуватиме в «Групі семи» і в Раді Безпеки ООН. Обговорили наші пріоритети. Відбулися переговори з Премʼєр-міністром Іраку – це новий партнер для України, важливий партнер. Міністр закордонних справ провів понад 30 зустрічей, і переважна більшість із них – з представниками країн, які не є нашими традиційними партнерами. Зміцнюємо позиції у відносинах з Африкою, Азією, Латинською Америкою. Напевно, це найбільш змістовна й позитивна участь України в Генасамблеї ООН за всі роки нашої незалежності. Світ не тільки говорить про Україну, а й усвідомив те, що, допомагаючи Україні, допомагає розв’язувати й нагальні глобальні проблеми та кризи. Ми пропонуємо шлях, щоб зробити світ стабільнішим і безпечнішим. Це почуто світом. Дуже важливий захід відбувся сьогодні в Ізюмі на Харківщині. Представники майже двадцяти дипломатичних місій – держав Балтії та сходу Європи, Німеччини, Франції, Іспанії, Словенії, Хорватії, Данії, Швеції, Швейцарії, Туреччини, Посол ЄС – на власні очі побачили, що залишили по собі російські окупанти. Розбиті будинки, катівні, масове поховання... Світ знатиме повну інформацію щодо кожного злочину Росії на тимчасово окупованих територіях. Абсолютно справедливо світ відреагує і на псевдореферендуми – вони будуть однозначно засуджені, і на злочинну мобілізацію, яку окупанти намагаються зараз провести в Криму та в інших частинах України, які вони поки контролюють. Це ж не просто злочини проти міжнародного права та права України. Це злочини проти конкретних людей, проти народу. Зараз у Криму в місцях компактного проживання киримли намагаються знайти та мобілізувати якнайбільше чоловіків. Ми вже маємо докази цього. Це свідоме намагання Росії знищити кримськотатарський народ, це свідоме намагання держави-агресора забрати життя у якнайбільшої кількості мешканців території, на яку зайшли російські війська. У мене є просте прохання до всіх наших людей, які перебувають на тимчасово окупованій території: робіть головне – бережіть своє життя й допомагайте нам послаблювати та знищувати окупантів. У будь-який спосіб ховайтеся від російської мобілізації. Уникайте повісток. Намагайтеся виїхати на вільну територію України. Але якщо ви все ж потрапите до російської армії, то саботуйте будь-яку ворожу активність, заважайте будь-яким російським операціям, передавайте нам усю важливу інформацію щодо окупантів – їхніх баз, штабів, складів з боєприпасами. І за першої ж нагоди переходьте на наші позиції. Робіть усе, щоб зберегти життя і допомогти звільнити Україну. Від початку активних дій на сході нашої держави у вересні вже звільнено близько 9 тисяч квадратних кілометрів території, близько 400 населених пунктів. Цього відчутного результату досягнуто й завдяки тому, що наші люди на тимчасово окупованій території нам допомагають. Робіть, будь ласка, все, щоб такої допомоги ставало більше. Передавайте нашим спецслужбам усі дані про тих, хто організовує й допомагає проводити цей фарс із псевдореферендумами. Передавайте всю інформацію про російську мобілізацію, про російську армію загалом. Допомагайте тим в окупованих районах, хто цього потребує: літнім людям, одиноким, родинам із дітьми. Україна повернеться на всю свою землю, і маємо зберегти там якнайбільше наших людей. За моїм дорученням керівник Офісу Андрій Єрмак провів сьогодні нараду щодо допомоги українцям, яких ми звільнили з полону. Були керівник ГУР, керівник Нацгвардії, міністри внутрішніх справ, оборони, охорони здоровʼя, соціальної політики, представники МЗС, наш омбудсмен. Наші воїни мають отримати все необхідне, реальну допомогу, будь-яке сприяння. Держава вміє бути вдячною своїм героям. Чекаю доповіді на початку тижня з конкретним планом підтримки кожної людини. Сьогодні для ударів на Дніпропетровщині та по Одесі російська армія застосувала іранські безпілотники. Я доручив МЗС жорстко відреагувати на цей факт. Світ знатиме про кожен факт колаборації зі злом, і це матиме відповідні наслідки. Вже ухвалено рішення позбавити Посла Ірану в Україні акредитації, а також суттєво скоротити кількість дипломатичного персоналу Посольства Ірану. Шість цих іранських безпілотників збито нашими зенітниками повітряних командувань «Схід» та «Південь». Ще один збила протиповітряна оборона Військово-Морських сил. Окрім того, силами повітряного командування «Центр» за сьогодні на півдні нашої країни збито російський штурмовик і гвинтокрил. І щойно мені доповіли про збиття зенітниками командування «Південь» іще одного ударного іранського безпілотника. Дякую за влучність нашим воїнам! Дякую всім, хто воює й працює заради перемоги України! Вдячний усім у світі, хто допомагає нам захищати життя і свободу! Слава Україні!</p>
  <div class="source"><a href="https://www.president.gov.ua/news/ukrayina-pokazala-sho-za-nami-pravda-sila-iniciativa-ta-vpev-77985">https://www.president.gov.ua/news/ukrayina-pokazala-sho-za-nami-pravda-sila-iniciativa-ta-vpev-77985</a></div>
</article>


<article>
  <h2>Героїзм і мужність наших воїнів не залишають жодних сумнівів, що Україна переможе – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-24</span></div>
  <p>Українці! Українки! Сьогодні я підписав указ про присвоєння звання Героя України Сергію Сові. Бійцю славетної 93-ї механізованої бригади «Холодний Яр». Він захищав нашу державу – Україну – з початку війни у 2014 році – боровся за Піски, за Донецький аеропорт. Після 24 лютого воював на Харківщині. Сергій Сова віддав своє життя за Україну. Всі ми бачили фотографію його руки із синьо-жовтими браслетами на зап’ясті. Він носив їх як оберіг з 14-го року. І ця фотографія стала однією з перших з Ізюма, з місця масового поховання у лісі, яке було виявлено, коли окупанти втекли. Він був справжнім воїном і таким батьком, яким можна лише пишатися. Вічна памʼять і шана герою! Вічна слава всім нашим воїнам, які віддали життя в боях за нашу державу! Сьогодні я присвоїв почесну відзнаку «За мужність та відвагу» трьом нашим бригадам. 1-й окремій танковій Сіверській бригаді, 40-й окремій артилерійській бригаді, 57-й окремій мотопіхотній бригаді. З початку повномасштабного вторгнення Росії бійці 1-ї окремої танкової бригади гідно та мужньо виконували поставлені завдання. Спочатку на Чернігівському напрямку, а зараз – у найгарячіших точках півдня та сходу нашої держави. За півроку понад тисячу воїнів цієї бригади відзначені державними нагородами. Підрозділи 40-ї окремої артилерійської бригади захищають державу на Харківському напрямку і роблять це дуже хоробро та результативно. Доведені втрати російської армії від вогню цієї нашої бригади дають зрозуміти всім окупантам, що ворогу на нашій землі місця немає й не буде. 57-ма окрема мотопіхотна бригада за цей місяць відзначилася хорошими результатами на півдні нашої держави – звільнила низку населених пунктів на Херсонщині. А за період повномасштабного вторгнення Росії у 57-й бригаді вже троє воїнів відзначені орденом «Золота Зірка» та 275 військовослужбовців отримали державні нагороди. До речі, з моменту започаткування такої відзнаки для наших військових підрозділів – а вона була започаткована у травні цього року – вже 46 військових частин відзначені за мужність і відвагу. З них 38 військових частин Збройних Сил України, чотири військові частини Державної прикордонної служби, чотири військові частини Нацгвардії. Дякую вам усім, хлопці! Молодці! Героїзм, мужність наших воїнів, прагнення до незалежності та справедливості, яке об’єднало весь наш народ, не залишають жодних сумнівів, що Україна переможе. І що всі окупанти на нашій території обов’язково будуть розбиті. Якщо не втечуть. Авжеж, це правда. Еще раз хочу сказать для русских по-русски. Объявленная Россией преступная мобилизация не случайно сразу же была названа самими же гражданами России «могилизацией». Могилизация. Российская власть прекрасно понимает, что отправляет своих граждан на смерть – других вариантов не предусмотрено. Российских командиров не волнуют российские жизни – им просто нужно заполнять пустые места после убитых, раненых, сбежавших или плененных российских солдат. Кем будут заполняться эти места, вашу власть не волнует. Хоть молодыми айтишниками, которые вообще не служили, хоть пенсионерами, которые служили разве что в советской армии. Поэтому сейчас – ключевой момент для вас всех, время, когда решается, закончится ли ваша жизнь. Не взять повестку лучше, чем погибнуть на чужой земле военным преступником. Убежать от этой преступной мобилизации лучше, чем быть искалеченным и еще потом отвечать перед судом за участие в агрессивной войне. Сдаться в украинский плен лучше, чем погибнуть под ударами нашего оружия, под абсолютно справедливыми нашими ударами, потому что Украина в этой войне защищается. Мы защищаем самое светлое – мы защищаем свою жизнь, наших детей, нашу свободу. А за что воюет Россия? Каждый гражданин России знает, – и пусть многие не признают этого, но точно знают, – что именно Россия несет зло. Украина гарантирует каждому российскому солдату, который сдастся в плен, три вещи. Первое: с вами будут обращаться цивилизованно, в соответствии со всеми конвенциями. Второе: никто не узнает обстоятельства того, как вы сдались в плен, никто в России не узнает, что ваша сдача в плен была добровольной. И третье: если вы будете бояться возвращаться в Россию и сами не захотите обмена, мы найдём способ обеспечить и это. Украина сделает все для своей победы. И каждый гражданин России должен понимать: никакие ухищрения оккупанту не помогут. Я вам обещаю. Ми відповімо агресору на всі удари – по Запоріжжю і Харкову, по Миколаєву, Нікополю, по Донбасу, по всіх наших містах і регіонах... Ми обовʼязково звільнимо всю нашу країну – від Херсона до Луганщини, від Криму, підкреслюю, до Донеччини. Ми не дозволимо окупанту залишитися непокараним. Кожен убивця і кат буде притягнутий до відповідальності за те, що накоїв проти нас, українців. Вічна слава всім нашим героям! Слава нашому незламному народу! Вічна памʼять усім, хто віддав життя за нашу неньку – за Україну! Слава Україні!</p>
  <div class="source"><a href="https://www.president.gov.ua/news/geroyizm-i-muzhnist-nashih-voyiniv-ne-zalishayut-zhodnih-sum-77997">https://www.president.gov.ua/news/geroyizm-i-muzhnist-nashih-voyiniv-ne-zalishayut-zhodnih-sum-77997</a></div>
</article>


<article>
  <h2>Злочинна мобілізація використовується Росією не лише для продовження страждань українців, а й щоб знищити представників корінних народів – звернення Президента України</h2>
  <div class="badges"><span class="chip">UK</span> <span class="chip">2022-09-25</span></div>
  <p>Українці! Українки! Сьогодні маємо чудову новину. Мар’яна Мамонова, військова лікарка, захисниця «Азовсталі», яку ми звільнили з російського полону, народила донечку. Я щиро вітаю від всього серця Мар’яну і бажаю дівчатам лише найкращого – миру і перемоги. Це ще один доказ того, що життя завжди перемагає будь-яке зло. І не є винятком із цього правила зло під російським прапором. Зараз усі наші державні структури, які потрібні, повністю відпрацьовують допомогу нашим звільненим воїнам. Медична допомога, соціальна, юридична… Лікування, реабілітація, відновлення документів, банківських карток, житло тощо. Рустем Умєров за моїм дорученням відвідав сьогодні в Туреччині наших командирів з «Азовсталі». Перевірив умови, у яких вони живуть, – умови комфортні. Хлопці забезпечуються всім, чого потребують. Рустем це контролює. Вже невдовзі забезпечимо й зустріч хлопців із рідними й близькими. Цього тижня, у вівторок, у мене має бути чіткий план щодо кожного й кожної зі звільнених – як буде відновлене їхнє нормальне життя. Як і процесом звільнення наших героїв з полону, цим процесом нормалізації керує Андрій Єрмак, голова Офісу. Також йому допомагають голова ГУР МО Кирило Буданов, а також наш омбудсмен, Міністерство внутрішніх справ, Служба безпеки України тощо. Хочу підкреслити: триває робота і щодо наступних обмінів. Хоч би як було складно, ми маємо звільнити всіх наших людей, усіх українців. Не забуваємо ні про кого. Але все ж пам’ятаємо: це непросто, це вимагає зусиль багатьох людей, і це прямо пов’язано із ситуацією на передовій. Наші активні дії – це зокрема й збільшення тих, кого ми можемо обміняти. Що більше російських солдатів будуть затримані українськими силами, то швидше ми зможемо звільнити наших воїнів, наших героїв з російського полону. Жорсткі бойові дії відбуваються на багатьох ділянках фронту загальною довжиною понад 2000 кілометрів. Це – Донеччина, це наша Харківщина, Херсонщина, а також Миколаївська і Запорізька області. На кількох напрямках маємо позитивні результати. І хоч би що відбувалося цього тижня в Росії, хоч би які кроки планувала держава-терорист – політичні чи військові – завдання нашої держави, завдання України, не можуть змінитися: ми воюємо за життя і свободу для всіх українців. Цього тижня буде нова хвиля нашої дипломатичної активності. Нові мої звернення до політичних, до бізнесових і студентських спільнот за кордоном. Усюди у світі, абсолютно всюди, будуть чути про наші потреби, наші позиції, наш погляд на те, як можна зупинити російське зло. Ми будемо робити й особливий наголос. Наголос на тому, що злочинна мобілізація використовується Росією не лише для того, щоб подовжити страждання людей в Україні і щоб іще більше дестабілізувати світ, а й для того, щоб фізично знищити чоловіків – представників корінних народів, які живуть на територіях, які контролюються поки що, тимчасово, Російською Федерацією. Катастрофічна ситуація в окупованому Криму. Повністю підтверджується інформація щодо кримськотатарського народу: більшість мобілізаційних повісток розписана там саме на киримли. Це ще один елемент геноцидної політики Росії, ще одна причина для негайної й жорсткої реакції всього світу. На території самої Росії відбувається те саме. Це прорахована імперська політика. Це удар по народах, наприклад, Дагестану та й всього Кавказу, по корінних народах Сибіру та інших територій. І я ще раз хочу повторити. Знову по-русски, специально для русских «товарищей». И это не какая-то там коллекция народов у России, не значки и не флажки где-то на карте, нет. Это не фантики – это живые люди. И только теперь вы начинаете это слышать, и то не везде. Мы видим, что люди, в частности, в Дагестане начали бороться за свою жизнь. Мы видим, что они начинают понимать, что это вопрос об их жизни. Зачем их мужьям, братьям, сыновьям погибать на этой войне? На войне, которой хочет один человек. На войне против нашего народа, на нашей земле. Он же не посылает на войну своих детей. Боритесь за то, чтобы не отправили на смерть ваших детей – всех, кого могут забрать под эту преступную российскую мобилизацию. Потому что если вы придете забирать жизни наших детей — я вам скажу как отец, — мы вас живым уже не отпустим. Ще раз хочу наголосити: вихід є. Не підкорятися злочинній мобілізації. Тікати. Або здаватися в український полон за першої ж нагоди. Прошу всіх наших друзів в інформаційній сфері підтримувати поширення цього заклику. Що більше громадян Російської Федерації хоча б спробують захистити своє власне життя, то швидше закінчиться ця злочинна війна Росії проти народу України. Я дякую всім, хто воює й працює заради нашої перемоги! Попереду – непростий тиждень. Непростий шлях. Непрості виклики. Але попереду – наша перемога. І вона обов’язково буде. Цього вечора хочу привітати українську єврейську громаду і всіх євреїв світу зі святом Рош га-Шана. Хай усі молитви про перемогу, усі молитви про мир для України будуть почуті. Захищаємо Україну! Захищаємо життя! Слава Україні!</p>
  <div class="source"><a href="https://www.president.gov.ua/news/zlochinna-mobilizaciya-vikoristovuyetsya-rosiyeyu-ne-lishe-d-78005">https://www.president.gov.ua/news/zlochinna-mobilizaciya-vikoristovuyetsya-rosiyeyu-ne-lishe-d-78005</a></div>
</article>


<article>
  <h2>Росія відчула, що програє, і намагається відтягнути цей момент, забезпечити якусь активність на фронті – звернення Президента України</h2>
  <div class="badges"><span class="chip">UK</span> <span class="chip">2022-09-26</span></div>
  <p>Бажаю здоровʼя, шановні українці! Провів сьогодні чергове засідання Ставки. Головна увага – оперативній ситуації на передовій. Заслухали Головнокомандувача, командувачів, керівника розвідки, міністра оборони. Обговорили застосування окупантами нових озброєнь, зокрема іранських безпілотників. У постійному робочому режимі працюємо над забезпеченням наших воїнів зброєю та боєприпасами. Всі активні дії українських військових мають бути синхронізовані із застосуванням високоточної зброї. Це один з базових пріоритетів. Особливо гостра ситуація – на Донеччині. Робимо все, щоб стримати ворожу активність. Саме там зараз наша ціль номер один, оскільки і для окупантів Донбас – все ще ціль номер один. Попри очевидну безглуздість війни для Росії та втрату окупантами ініціативи командування російських військових все одно жене їх на загибель. Постійні спроби російського наступу на Донеччині напевно увійдуть в історію воєн як одне з найбільш цинічних убивств своїх же солдатів. Коли бачимо це, коли бачимо ці наступи, ще раз переконуємося, що російська мобілізація – це відверте намагання дати командирам на місцях постійний потік гарматного мʼяса. Іншого сенсу в російській мобілізації просто немає. Вони відчули, що програють, і намагаються просто відтягнути цей момент, забезпечити хоч якусь активність на фронті, поставити хоч когось зі зброєю в руках замість загиблих. На жаль, російське суспільство поки не усвідомлює всієї жорстокості російської ж влади щодо свого ж народу. Але маємо зробити все, щоб кожен громадянин Росії визнав, що його ж держава позбавляє його найголовнішого – права на життя. Говорив сьогодні з Марком Рютте, Премʼєр-міністром Нідерландів. І про злочинну мобілізацію, яку Росія проводить, зокрема, на окупованій території, намагаючись кинути на смерть під російським прапором і наших громадян. І про псевдореферендуми також говорили – реакція світу на них і на будь-які подальші кроки окупантів буде жорсткою. Я дякую пану Премʼєр-міністру за чітку підтримку, готовність посилювати санкційний тиск на Росію. Скоординували наші кроки в міжнародних організаціях, обговорили оборонну взаємодію. Провів нараду з головою нашого уряду Денисом Шмигалем. Підбили підсумки нашої міжнародної активності у вересні, результати контактів з партнерами. Хоч би як було складно, держава виконує всі свої соціальні зобов’язання. Працюємо в межах Fast Recovery, повертаючи нормальне життя на звільнену від окупантів територію. Ми робимо необхідні кроки, готуючись до зимового періоду. Взяв участь у запуску спеціального інвестфонду для підтримки наших українських підприємців і експортоорієнтованих компаній. До фонду вже залучено 125 мільйонів доларів, і сума буде подвоєна. У цей фонд, Horizon Capital Growth – так він називається, інвестували найбільш респектабельні західні фонди, банки та інституції. Я дякую всім, хто підготував і здійснив цей інвестиційний проект. І вважаю, що він може стати особливим сигналом для інвесторів – сигналом про те, що вкладатися в українську економіку можна і треба вже зараз, коли ми стали на шлях до нашої перемоги. В Офісі сьогодні відбувся важливий політико-дипломатичний захід. Послам тридцяти держав – наших партнерів був представлений проект щодо заснування спеціального міжнародного трибуналу для покарання Росії за злочин агресії проти нашої держави. Складність притягнення Росії за цей злочин полягає в тому, що наявних міжнародно-правових інструментів недостатньо. Потрібен саме спеціальний міжнародний трибунал. І ми дуже детально й дуже прискіпливо опрацьовуємо цей проект. Не сумніваюся, трибунал буде. Буде відповідальність для всіх, хто розвʼязав цю злочинну війну проти України та свободи у Європі. Я дякую всім, хто захищає нашу державу! Особливо хочу сьогодні відзначити воїнів, які зараз боронять Україну на Донеччині. Бійців 93-ї окремої механізованої бригади «Холодний Яр» і 10-ї окремої гірсько-штурмової бригади – за героїчну оборону на Бахмутському напрямку. А також хочу відзначити воїнів 80-ї десантно-штурмової бригади за рішучі та грамотні дії при звільненні нашої території. Дякую вам, хлопці! Загалом 2135 бійців цих трьох бригад уже відзначені державними нагородами. Вічна слава всім, хто здобуває перемогу для України! Слава Україні!</p>
  <div class="source"><a href="https://www.president.gov.ua/news/rosiya-vidchula-sho-prograye-i-namagayetsya-vidtyagnuti-cej-78033">https://www.president.gov.ua/news/rosiya-vidchula-sho-prograye-i-namagayetsya-vidtyagnuti-cej-78033</a></div>
</article>


<article>
  <h2>Виступ Президента Володимира Зеленського на засіданні Ради Безпеки ООН, скликаному за ініціативою України</h2>
  <div class="badges"><span class="chip">UK</span> <span class="chip">2022-09-27</span></div>
  <p>Шановні пані та панове! Шановні члени Ради Безпеки ООН, які поважають і виконують Статут ООН! Шановні представники держав і лідери, які зараз мене чують! Рада Безпеки ООН – це інституція, яка працює за добре відомими й визначеними правилами – за регламентом, якого поки що дотримуються навіть представники Росії. Вони поки що не застосовують у цьому залі зброю замість слів і поки що не вибивають крісло у сусідів по Раді Безпеки. Але напевно ніхто вже не здивується, якщо й цей зал Радбезу ООН буде перетворений представниками Росії на зону насильства. Статут ООН Росія вже зневажає. Будь-які правила цього світу Росія вже порушує. Тож це лише питання часу, коли вона зруйнує й цю останню міжнародну інституцію, яка ще може діяти. Може! Саме до дій я закликаю вас зараз. Будь-хто у світі зараз назве сотні прикладів того, як Росія порушує міжнародний правопорядок і руйнує масив міжнародного права. Постійно провокує ескалацію й постійно відповідає на будь-які пропозиції розмов новою жорстокістю на полі бою, ще більшими кризами й погрозами для України та світу. І це – очевидні речі. Я назву лише п’ять, лише те, що відбувається просто зараз. Перше. Росія проігнорувала заклик МАГАТЕ до негайної деокупації Запорізької атомної станції та припинення будь-яких ворожих дій проти будь-яких атомних об’єктів України. Цей факт укотре доводить, що Росія свідомо утримує світ на межі радіаційної катастрофи. Друге – це ядерний шантаж. Погрози застосування ядерної зброї стали постійним наративом російських посадовців і пропагандистів. Це доводить, що Росія не має права володіти ядерною зброєю, оскільки не здатна, просто не здатна гарантувати безпеку світу навіть від погроз застосування ядерної зброї. Третє. Минулого тижня я представив на Генасамблеї ООН українську формулу миру. Відповіддю Росії на цей реальний шлях до миру стало оголошення мобілізації. Причому Росія свідомо фокусує мобілізацію на корінних народах тих територій, які вона контролює. А це не тільки території Кавказу чи Сибіру, де робиться все, щоб мобілізувати якнайбільше чоловіків саме корінних народів. Це також і Крим, український Крим, який Росія захопила у 2014 році. Серед усіх етнічних груп Криму саме на чоловіків корінного народу – кримських татар – було розписано найбільше російських мобілізаційних повісток у пропорції до загальної чисельності. Це відверто геноцидна політика! Четверте. На очах у всього світу Росія проводить відвертий фарс під назвою «референдум» на окупованій території України. Під дулами автоматів людей змушують заповнювати якісь там папірці для телекартинки. Цифри нібито результатів псевдореферендуму були намальовані заздалегідь. Як і заздалегідь проведена примусова паспортизація населення окупованих територій. І для чого це? Відповідь в наступному пункті. Пʼяте. Анексія захоплених територій. Найбрутальніше порушення Статуту ООН. Це намагання вкрасти територію іншої держави. Це намагання стерти норми міжнародного права. І це дуже цинічне намагання примусити чоловіків на окупованій території України до мобілізації в російську армію, щоб кинути їх воювати проти їхньої ж батьківщини! Є лише один шлях, щоб усе це зупинити. Перше. Повна ізоляція Росії у відповідь на все те, що вона робить. Не може залишатися постійним членом Ради Безпеки ООН з правом вето держава, яка просто зараз реалізує геноцидну політику, утримує світ за крок від радіаційної катастрофи та ще при цьому погрожує ядерними ударами. Росія має бути виключена з усіх міжнародних організацій. Якщо таке виключення ускладнено процедурою, її участь має бути призупинена. Друге. Потрібні нові й жорсткі глобальні санкції проти Росії. Будь-які анексії в сучасному світі – це злочин проти всіх держав одночасно, які вважають життєво важливою для себе непорушність кордонів. Третє. Будь-які російські злочинні дії нічого не змінюють для нас. Ми не піддаємося на шантаж терористів. Саме в Україні і саме в цій війні захищається не тільки наша незалежність, не тільки право на життя для нашого народу, а й міжнародне право як таке. Україна повинна отримати всю необхідну оборонну та фінансову допомогу, щоб агресор програв. Четверте. Україна має отримати чіткі та юридично обов’язкові гарантії колективної безпеки. Оскільки незалежність саме нашої держави має таке принципове значення для багатьох елементів глобальної безпеки, світу потрібна й відповідна архітектура безпеки. І п’яте, дуже важливе. Я хочу, щоб усі це розуміли. Визнання Росією цих псевдореферендумів як нібито нормальних, реалізація так званого кримського сценарію та чергова спроба анексії української території означатиме, що з цим Президентом Росії немає про що говорити. Анексія – це такий крок, який ставить його одного проти всього людства. Саме такий чіткий сигнал зараз потрібен від кожної держави світу. Я вірю у вашу здатність діяти! Я дуже дякую французькому головуванню за можливість узяти участь у цьому засіданні. Дякую всім за увагу! Слава Україні!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-na-zasidanni-radi-be-78053">https://www.president.gov.ua/news/vistup-prezidenta-volodimira-zelenskogo-na-zasidanni-radi-be-78053</a></div>
</article>


<article>
  <h2>Єдина раціональна відповідь на зухвалість РФ – це ще більше підтримки для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-27</span></div>
  <p>Українці! Українки! Щойно взяв участь у засіданні Ради Безпеки ООН. Це спеціальне засідання, скликане за нашою ініціативою. Дякую всім партнерам, які підтримали скликання цього засідання й чітко виступили на захист України та міжнародного права. Фундаментальних норм міжнародного права! Злочин агресії проти нашої держави, фарс на окупованій території, який окупанти називають референдумами, підготовка чергової спроби анексії української території – все це кроки, якими Росія добиває Статут ООН. Я закликав членів Радбезу зупинити того одного, хто ставить себе проти всіх у світі. Це можливо. Можливо саме зараз, коли остаточні руйнівні кроки ще поки не зроблені. Я підкреслив на засіданні Радбезу: реалізація Росією так званого кримського сценарію та чергова спроба анексії української території означатиме, що з цим Президентом Росії немає про що говорити. Це чітко й зрозуміло. Будь-які злочинні дії Росії нічого не змінять для України. Ми визнаємо Статут ООН, ми визнаємо базові принципи співжиття народів. І ми й далі будемо діяти для того, щоб захистити нормальне життя в Україні, в Європі, у світі. Ми будемо діяти, щоб захистити наших людей і на Херсонщині, і в Запорізькій області, і на Донбасі, і в поки що окупованих районах Харківщини, і в Криму. Цей фарс на окупованій території не можна назвати навіть імітацією референдумів. Що намалюють замість результату, ми знали заздалегідь. Навіть розвідці не треба було особливо старатися. Погоджені цифри для цього фарсу були вкинуті у засоби масової інформації. Росія навіть не ховається. Єдина раціональна відповідь на таку зухвалість окупанта – це ще більше підтримки для України. І я дякую нашим партнерам, які підтверджують таку підтримку: оборонну, фінансову, санкційну. Говорив сьогодні з Генеральним секретарем НАТО Єнсом Столтенбергом. Подякував йому за рішуче засудження російських псевдореферендумів. Детально обговорили ситуацію на передовій і подальшу підтримку Збройних Сил України з боку членів Альянсу. Кожен новий російський удар по українських містах, по наших цивільних обʼєктах доводить, що наявної оборонної підтримки для України недостатньо. Ми чітко говоримо це нашим партнерам. І нас чують. І це важливо. Сьогодні в Києві провів переговори з міністром з питань Європи і закордонних справ Франції. Франція докладає значних зусиль, щоб реально допомогти нашій державі і щоб вирішити створені Росією кризи. Детально обговорили з пані міністром ситуацію на Запорізькій АЕС. Детально обговорили наші оборонні потреби. Детально обговорили нашу спільну реакцію на кожен подальший провокативний крок Росії із псевдореферендумами. Сьогодні ж у Москві прозвучали чергові брехливі заяви щодо дуже важливого досягнення України й наших партнерів – відновлення нашого морського зернового експорту. Очевидно, що Росія готує ґрунт, щоб спробувати зірвати зернову ініціативу. Інформуємо партнерів щодо цього. Статистика експорту абсолютно прозора й доступна усім у міжнародній спільноті. Понад 5 мільйонів тонн агропродукції відправлено на експорт із трьох наших портів. 232 судна вийшли. Якщо взяти тільки країни Африки, то наша аграрна продукція вже експортована в Алжир, Ефіопію, Єгипет, Лівію, Кенію, Сомалі, Судан, Туніс. Щоб Росія знову не поставила ці та інші країни в умови продовольчої кризи, діяти потрібно негайно. І я дякую всім, хто протистоїть російській дестабілізаційній політиці! Я дякую всім, хто допомагає захищати нашу державу! Щодо фронту, то скажу коротко й поки що без деталей, хоч вони будуть хороші: просуваємося вперед і звільняємо нашу землю. Слава Україні!</p>
  <div class="source"><a href="https://www.president.gov.ua/news/yedina-racionalna-vidpovid-na-zuhvalist-rf-ce-she-bilshe-pid-78057">https://www.president.gov.ua/news/yedina-racionalna-vidpovid-na-zuhvalist-rf-ce-she-bilshe-pid-78057</a></div>
</article>


<article>
  <h2>Діяти превентивно означає не допускати катастрофічної шкоди від подальших дій Росії – звернення Президента України до студентів і викладачів Гарвардського університету</h2>
  <div class="badges"><span class="chip">UK</span> <span class="chip">2022-09-28</span></div>
  <p>Шановні студенти та викладачі! Велика спільното Гарварду! Вдячний за можливість звернутися до вас. У мене трохи більше, ніж кілька слів, тому що у запрошенні до цього виступу мені було запропоновано зосередитися на двох темах: миру і лідерства. І це, мені здається, хороша пропозиція. Тож я хотів би спочатку сказати щодо цього, а потім, я впевнений, ми знайдемо достатньо часу поспілкуватися, і я із задоволенням відповім на всі ваші питання. Те, чого всі ми прагнемо, – це мир. І те, що дає змогу реалізувати наші прагнення, – це лідерство. Я почну з кількох прикладів. От буквально сьогодні у Москві була зроблена чергова шантажистська заява про ядерну зброю. Керівництво Росії дуже старається створити в усіх нас враження, що нібито в них є готовність застосувати ядерну зброю. Увесь день звучать заяви й про те, що вони готові до анексії ще частини української території. Кажуть, що нібито немає перешкод для анексії. Також прозвучала й заява про зерновий експортний коридор. Така заява, яка очевидно готує умови, щоб Росія знову зірвала експорт агропродукції України й знову цим поставила десятки африканських та азійських країн під загрозу голоду. Чим супроводжується все це? Я запитую. Росія або відверто говорить, або має на увазі, що світ просто «проковтне» все це: і ядерний шантаж, і злочинну анексію, і черговий масовий голод, які в Кремлі вміють робити. Чи вважаєте ви терпимою таку ситуацію? Коли хтось один погрожує всім. Коли хтось один вважає, що має право вбивати й морити голодом. Коли хтось один знахабнів настільки, що йому вже недостатньо красти гроші чи ресурси на своїй території, а він хоче красти й з території інших. Думаю, що для всіх вас це не є нормальним. Навіть на рівні риторики це вже злочини. Ядерний шантаж, анексії, голод та будь-що подібне навіть на рівні заяв про це заслуговують жорстких дій. Я так думаю. Дій для недопущення будь-якого катастрофічного сценарію. Але які ми бачимо дії у звʼязку із заявами, які звучать з Росії? Це фундаментальне питання про лідерство. Тут у вас, у стінах Гарвардського університету, напевно має бути особливе відчуття лідерства. Гарвард є одним із найпотужніших світових джерел лідерства. Тут здобували освіту й ключові навички сотні різних лідерів політики, юриспруденції, науки, бізнесу, інших сфер людської діяльності. І в тих із них, хто був справді успішним, ви можете помітити одну спільну рису. Це здатність діяти першим. Діяти на випередження. Діяти тоді, коли більшість іще не розуміє, що діяти вже потрібно. Або навпаки – коли всі вже все розуміють, але настільки бояться страшних наслідків, що просто завмирають, коли треба знешкодити їхню причину, поки вона не вибухнула катастрофою. Це превентивність. Превентивність – це ключовий аспект лідерства. І саме в політиці він працює найочевидніше. Всі ми знаємо, що треба використовувати паски безпеки в машині. Вони рятують від наслідків, які можуть бути, якщо станеться аварія. Ми не чекаємо аварії, щоб особисто переконатися, що паски безпеки потрібні. Ми довіряємо досвіду тих аварій, що вже колись сталися. Багато хто з нас – якщо не всі – користується послугами страхування. Вони можуть бути різними, але влаштовані всі приблизно однаково: у разі настання негативних наслідків людина отримує компенсацію згідно з умовами договору. Договір страхування починає діяти ще до того, як щось станеться, і виступає гарантією – гарантією захисту. Для всіх нас є нормою, коли вбивцю ізолюють після обвинувального вироку суду. Ми знаємо, що це не лише розплата за скоєний злочин, а й спосіб убезпечити суспільство від нового вбивства, яке може статися, якщо вбивця залишиться на волі. Ніхто не хоче чекати другого вбивства, щоб переконатися, що вбивця – це точно вбивця. За перше ж убивство його засуджують. І це правильно. І це може бути й довічне увʼязнення – у разі особливої небезпеки діяння, яке скоїла особа. Все це – реалії. Все це – принцип превентивності. Він поруч з нами у звичайному житті, щоб дати нам безпеку цього життя. Саме так превентивність має працювати й при розв’язанні політичних питань, і в міжнародних відносинах. Має працювати. Це те, що ми говорили торік, коли світ спостерігав, як Росія підвела до кордону України свою армію для повномасштабного удару. Ми говорили: давайте діяти превентивно, вже зараз, зразу, не чекаючи, коли удар станеться. Ми говорили: давайте діяти щодо підготовки удару так, ніби він стався. Щоб агресор відчув болісні наслідки заздалегідь – іще до того, як зробить непоправне і почне жорстоку війну. Але... Але... Але... Ви знаєте, як розвивалися події. Коли превентивних дій немає, залишається тільки одне – реагувати. А це завжди менш сильна позиція. Бо коли дієш превентивно, ти автоматично – лідер ситуації, ти визначаєш її розвиток. А коли ти змушений реагувати, то маєш іще поборотися за лідерство. Ти маєш спочатку вибороти ініціативу, а потім уже можеш працювати на успіх. Свій успіх. І от зараз ми перебуваємо в такому ж важливому моменті, який був напередодні повномасштабного вторгнення. Це момент саме для превентивних дій. Росія заговорила про ядерну зброю. Російські пропагандисти говорять іще голосніше, ніж раніше, що удари й анексії чекають не тільки на нашу державу, а й на інших – від Казахстану до країн Балтії, від Грузії до Молдови та Польщі. Російський Президент знову говорить – і дуже відверто, до речі, – про те, що йому хочеться зламати зернову експортну ініціативу, від якої залежить продовольча безпека десятків мільйонів людей. Подивіться на ситуацію з атомними об’єктами України. Вперше в історії атомну станцію обстріляли з танків прямим наведенням. Вперше в історії крилатими ракетами було завдано удару по території атомної станції. Чому Росія все це робить? Вона бачить дефіцит превентивності у світі. Руйнівні наслідки мають наставати для Росії вже. Вже за сам факт таких погроз, уже за сам факт такої риторики. Лише превентивні дії можуть показати, що світ нічого не «проковтне» і що агресору доведеться заплатити за все це болісну ціну. Робити це зараз, діяти превентивно означає не допускати катастрофічної шкоди. Реагувати ж, коли російські удари вже стануться, – це і отримати шкоду, і опинитися на новому рівні ескалації. Цими днями Росія сподівається оголосити про нову анексію окупованих територій України. Це давно готувалося, це давно зрозуміло. Ми бачимо ці псевдореферендуми на тих територіях, які Росія хоче «проковтнути». І ми знаємо, що мобілізація в Росії оголошена невипадково саме напередодні цієї нової злочинної анексії. Мета очевидна – окупант хоче забрати в армію мешканців окупованої території. Або тебе вб’ють, або ти вбивай – до такого вибору Росія хоче змусити сотні тисяч українців на окупованих землях. І немає превентивного санкційного удару, який показав би Росії, що їй не вдасться «проковтнути» жодної частини України. Коли виникає такий дефіцит превентивності, коли лідерство проявляється вже тільки потім – у реагуванні, в адаптації до негативних наслідків тих чи інших дій Росії, то це призводить до втрати часу, втрати можливостей. До того, що шлях до миру стає довшим. Лідерство і мир – це дві безпосередньо пов’язані речі. Факт у тому, що ми стали лідерами у війні. Ми всі змушені були стати лідерами у війні – у протидії злу, яке розпочало цю війну. Ми досягли безпрецедентного об’єднання вільного світу. І, до речі, я хочу подякувати Сполученим Штатам Америки та Президенту Байдену, всім нашим американським друзям за їхній внесок у це об’єднання. Це безцінний внесок. По-друге, мільйони українців щодня проявляють безпрецедентне особисте лідерство. Вдумайтесь лише в одну цифру – 30 тисяч. Майже стільки українських воїнів уже відзначені державними нагородами за хоробрість за ці півроку. Але ж справа не лише у наших воїнах. Для України це народна війна. Мільйони людей стали на захист свободи, на захист незалежності. Це діти, які підтримують військових: збирають гроші на оборону, пишуть листи на фронт і навіть просто носять воду хлопцям на блокпостах. Це тисячі волонтерів. Це наші героїчні лікарі та медичні сестрички. Вони роблять операції під обстрілами, приймають пологи у бомбосховищах, допомагають тим, хто був скалічений російськими ударами. Я можу навести багато прикладів, коли особисте лідерство тієї чи іншої людини зараз – від президентів держав, які нас підтримують, до звичайних людей, які виганяють окупантів з України, – є складовими нашого загального лідерства у війні й частками нашої майбутньої перемоги. Але ми маємо навчитися бути лідерами у мирі! Ми маємо зробити зараз головний висновок. Превентивність – це базова річ. Це те, що може зробити найбільше для підтримання миру. Це те, що може швидше зупинити агресію. Це те, що може врятувати більше життів, ніж будь-яке реагування на біду, що вже сталася. І це те, що може підтримувати мир протягом довгого часу, коли принцип превентивності покладений в основу повоєнної архітектури гарантій безпеки. Саме це – наш, український погляд на лідерство, на безпеку, на підтримання миру. Це те, що може й має спрацювати. Це те, до чого ми закликаємо. Те, що ми поклали в основу конкретних проектів рішень. Лідерство без превентивності не є повноцінним. Без здатності діяти на випередження. Без здатності бити тоді, коли бачиш, що готуються вдарити тебе. Навіть найкраща командна гра постфактум не дає тих можливостей, які маєш, коли ти вмієш скористатися моментом для превентивних дій. Коли вмієш діяти першим. Вільний світ точно сильніший, ніж будь-які агресори й терористи. Вільний світ точно переможе в цьому протистоянні з Росією. Ми зможемо відновити мир – я в цьому не сумніваюся. Але відповідь на питання, коли це станеться, залежить від відповіді на питання, як часто ми діятимемо першими. Я дякую за увагу! Дякую за підтримку України! І щиро бажаю всім вам бути лідерами в тій сфері, яку ви для себе обрали, або ще на цьому шляху – шляху обрання. Слава Україні!</p>
  <div class="source"><a href="https://www.president.gov.ua/news/diyati-preventivno-oznachaye-ne-dopuskati-katastrofichnoyi-s-78049">https://www.president.gov.ua/news/diyati-preventivno-oznachaye-ne-dopuskati-katastrofichnoyi-s-78049</a></div>
</article>


<article>
  <h2>Україна не може й не буде миритися зі спробами Росії захопити будь-яку частину нашої землі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-28</span></div>
  <p>Бажаю здоровʼя, шановні українці! Головним нашим завданням зараз є координація дій з партнерами у відповідь на організовані Росією фальшиві референдуми та всі пов’язані з ними загрози. Зараз не 2014 рік. Усі все розуміють. І обов’язково діятимуть. Провів сьогодні цілу серію переговорів. Президент Туреччини Ердоган, канцлер Німеччини Шольц, Премʼєр-міністр Канади Трюдо, Премʼєр-міністр Великої Британії Трасс, Генеральний секретар ООН Гутерріш, Президент Європейської ради Шарль Мішель. Усім дякую за чітку й недвозначну підтримку. Усім дякую за розуміння нашої позиції. Україна не може й не буде миритися з будь-якими спробами Росії захопити будь-яку частину нашої землі. Я ще раз подякував сьогодні Президенту Ердогану за допомогу у звільненні наших людей із російського полону. Командири з «Азовсталі», які перебувають у Туреччині, уже найближчим часом зможуть побачитися зі своїми рідними. Ми працюємо для цього. Також, до речі, вже почалась реалізація плану допомоги кожному з тих, хто був звільнений з полону нещодавно. Вони отримують першочергові елементи допомоги. Передусім це медична підтримка – усім їм потрібне відновлення після того, через що їм довелося пройти в полоні. Ця робота – на контролі в омбудсмена, у представників Офісу, у розвідки, Міністерства внутрішніх справ, СБУ, Міністерства охорони здоров’я, командування Медичних сил. І ми поширимо відповідні заходи, які детально напрацьовуються зараз, на всіх наших людей, яких ми звільняємо з полону окупантів. Ще раз підкреслю: ми пам’ятаємо про всіх наших людей і намагаємося звільнити кожного й кожну з полону, про жодного українця не забули. Обговорили сьогодні з Президентом Ердоганом і нашу подальшу оборонну взаємодію, наше реагування на ті всі агресивні кроки, які Росія вже зробила і ще готується зробити. З канцлером Німеччини обговорили широке коло питань – політичні, фінансові, оборонні, енергетичні. В оборонній тематиці я підкреслив наше очікування системи протиракетної оборони від Німеччини – дякую за готовність допомогти з ППО. Предметно обговорили й інші пункти оборонної взаємодії – їх доволі багато, вони зрозумілі. Звичайно, торкнулися енергетичних питань, зокрема постачання газу у Європу та диверсії на газогоні «Північний потік». Обговорили з паном канцлером підготовку нового санкційного пакету Європейського Союзу – маємо разом зробити його справді міцним, не символічним. Станом на сьогодні ще є чим доповнити восьмий санкційний пакет. Розмова з Премʼєр-міністром Канади була, як завжди, дуже конкретною і стосувалася передусім того, як Канада може збільшити підтримку України. Серед іншого, обговорили розмінування. Канада має і відповідні технології, і відповідні гуманітарні амбіції. Я запропонував Прем’єр-міністру Трюдо стати лідером у глобальних зусиллях для очищення нашої землі від російських мін і снарядів. Через російську війну українська земля є однією з найбільш забруднених мінами у світі. І хоча у світі є схожі приклади масштабного забруднення, ми маємо зробити те, чого не робили досі інші: ми маємо створити прецедент швидкого й масштабного розмінування, не залишати цю проблему на десятиліття. Я дякую Канаді за готовність нам допомагати. З пані Ліз Трасс обговорили можливості Британії в посиленні санкцій проти Росії, а також у збільшенні оборонної допомоги для нашої держави. Я дякую за принципове засудження російського фарсу під виглядом референдуму, за повну підтримку та готовність іти разом з нами до повернення свободи всім нашим людям – в усіх частинах України, без будь-яких винятків. Розмова з Генеральним секретарем ООН стосувалася також і псевдореферендумів, і очевидної підготовки Росією ґрунту для спроби анексії нашої території. Ці брутальні порушення Статуту ООН мають бути покарані. Обговорили з паном Гутеррішем реалізацію нашої експортної зернової ініціативи. Погодилися в тому, що ініціативу потрібно не лише зберегти, не лише захистити від будь-яких намагань її зірвати, а й розширити. Україна готова значно збільшити експорт нашої агропродукції країнам, які її потребують, та відповідну взаємодію з ООН заради гуманітарних цілей і допомоги таким країнам, як Сомалі, Ефіопія тощо. Нещодавно завершив розмову з Шарлем Мішелем. Як завжди, це була розмова справжніх друзів. Дякую за повну підтримку в питанні псевдореферендумів і за готовність розширювати допомогу Україні. Звичайно, обговорили й підготовку нових санкцій. Завтра продовжу таке інтенсивне спілкування з лідерами. А сьогодні хочу ще раз подякувати Сполученим Штатам Америки й особисто Президенту Байдену за новий пакет оборонної підтримки для нашої держави обсягом понад 1 мільярд доларів. Це справді вагомо. Якщо хтось там у Росії думає, ніби вони зможуть «проскочити» з усім тим, що вони роблять на окупованій території, якщо хтось там у Росії сподівається, що світ зрадить свої ж цінності, злякавшись якихось чергових російських оголошень про анексію, то вони – в Росії – помиляються. Кожен наступний ескалаційний крок окупанта лише підтверджує той факт, що світ повинен діяти ще жорсткіше. Увечері підписав чергові укази про нагородження наших захисників. Державними нагородами відзначені: 71 боєць Національної гвардії, 21 працівник Державної служби з надзвичайних ситуацій, 52 прикордонники. За хоробрі та результативні дії при визволенні з-під окупації районів Харківської області відзначені 320 учасників бойових дій. Щодо ситуації на фронті – для нас усе зрозуміло. Тому я повторюю ще раз... Тем, кто понимает только по-русски. Хотите жить – бегите. Хотите жить – сдавайтесь в плен. Хотите жить – боритесь на своих улицах за свою свободу. У вас и так всё забрали. Или у кого-то из вас есть нефтяные вышки? Есть дворцы? Есть виноградники? А может, у вас есть яхты? Или какой-то банк? За что вы вообще боретесь? У вас есть только кредиты, что-то вечером пожрать и теперь – мобилизация. Боритесь за свое! Не лезьте на нашу землю, в нашу душу и в нашу культуру. Слава Україні!</p>
  <div class="source"><a href="https://www.president.gov.ua/news/ukrayina-ne-mozhe-j-ne-bude-miritisya-zi-sprobami-rosiyi-zah-78101">https://www.president.gov.ua/news/ukrayina-ne-mozhe-j-ne-bude-miritisya-zi-sprobami-rosiyi-zah-78101</a></div>
</article>


<article>
  <h2>Що більше у нас єдності, то відчутніші російські поразки – Президент України на Афінському демократичному форумі</h2>
  <div class="badges"><span class="chip">UK</span> <span class="chip">2022-09-28</span></div>
  <p>Шановна пані Президент! Шановні учасники форуму! Кожен і кожна, хто цінує демократичний устрій і хоче зберегти його для наступних поколінь! Зараз у світі багато дискусій про демократію. Про те, що загрожує демократії. Про те, як демократію можна захистити. І про те, що треба зробити, щоб демократія все ж перемогла у глобальному протистоянні. Люди відчувають: саме зараз у багатовіковому протистоянні демократії й тиранії відбувається щось таке, що може стати вирішальним. І саме у цьому зверненні, саме до Афінського демократичного форуму я хочу сказати, що я впевнений: ми зможемо гарантувати майбутнє для демократії, ми зможемо захистити її. Зможемо, бо ми знаємо, що дає демократії силу, що слугує їй серцем, яке забезпечує постачання свободи, як крові, кожній частинці демократичного суспільства – кожній людині. Це єдність. Єдність – це найголовніше. Демократія – це верховенство права, це повага, це процедури, це рівність вільних і вольності для усіх. Але все це спрацьовує лише за умови єдності, лише тоді все це насичене реальною свободою, все це міцне. Єдність робить демократію живою. Коли суспільства повністю атомізовані, коли між народами немає стійких зв’язків, коли хтось може й не прийти на допомогу іншому в демократичній спільноті, демократія слабшає, не встигає, розпадається. Ми вже не раз це бачили в історії. Бачили, як маленька, але енергійна й максимально обʼєднана тиранічна меншість або партія здатна підкорити суспільну більшість, якщо більшість людей розпорошені та не довіряють одне одному. Ми бачили, як одні демократії вирішували не втручатися, коли виникала загроза іншим демократіям, але згодом захищатися доводилось уже всім, а не тільки тим, кому щось загрожувало на початку. Ми бачили, що люди можуть розчаруватись у демократії, якщо відчувають нерівність і приниження, якщо люди втрачають емоційний зв’язок зі своїми представниками у владі. Наслідком цього може стати зачарування кимось автократичним. А потім?.. Нерідко тиран починає знищувати своє ж суспільство, аби тільки зберегти свою особисту владу. Саме це сталося в Росії за останні 30 років. Тож єдність – це універсальна відповідь. Єдність у суспільстві – щоб люди відчували звʼязок одне з одним, щоб у людей було спільне і щоб це спільне розвивалося, даючи більше свободи, більше комфорту, більше добробуту. Єдність між суспільствами, між державами. Всі демократії мають діяти об’єднано, бути реальною спільнотою, мають допомагати одна одній, коли це необхідно. Це не питання лише взаємовідносин між лідерами держав. Це не питання того, хто з ким історично пов’язаний чи не пов’язаний. Це питання боротьби за демократичну систему. Коли ми справді разом, ніхто не буде для нас нездоланною загрозою. Ми бачимо це зараз у війні, яку розв’язала Росія проти нашого народу й проти нашої спільної демократичної системи. Що більше у нас єдності, то відчутніші російські поразки. І третій елемент – це дуже важливо для кожної демократичної країни – єдність між тими, у чиїх руках влада, і тими, хто цю владу довірив. Демократія живе не у владних кабінетах і навіть не у парламентській залі. Демократія живе між людьми. І саме тому так важливо, щоб у суспільствах не було ізольованих груп – чи то владної групи, чи то будь-яких інших привілейованих груп, чи то будь-яких неінтегрованих меншин. Після повномасштабного вторгнення Росії в Україну нам вдалося досягти найбільшої за десятки років єдності Європи і демократичної спільноти всього світу. Але найбільшої – не значить максимальної. Нам є що зробити, щоб іще посилити нашу єдність. І кожен такий крок на посилення – це крок на захист демократії. Не просто десь, не просто у якійсь країні, а загалом – для всіх нас і для наших дітей. Для всіх вільних народів. Назавжди вільних. Я дякую вам за увагу! Дякую тобі, Греціє, за вагому підтримку! І з великою честю приймаю нагороду міста Афіни для українського народу, для наших людей за їхній внесок у захист демократичних цінностей. Слава Україні!</p>
  <div class="source"><a href="https://www.president.gov.ua/news/sho-bilshe-u-nas-yednosti-vidchutnishi-rosijski-porazki-prez-78097">https://www.president.gov.ua/news/sho-bilshe-u-nas-yednosti-vidchutnishi-rosijski-porazki-prez-78097</a></div>
</article>


<article>
  <h2>Звернення Президента України до корінних народів Росії: Боріться, щоб не загинути, захищайте свою свободу на вулицях і площах</h2>
  <div class="badges"><span class="chip">UK</span> <span class="chip">2022-09-29</span></div>
  <p>Народи Кавказу! Зараз я перебуваю в тій частині Києва, де у 1860-х роках жив герой Дагестану та всього Кавказу імам Шаміль. Як бачите, Україна вміє шанувати ваших героїв. Ми зберігаємо пам&#x27;ять про ті місця, які поєднували культури наших народів. Це – центр нашої столиці. Одного із сотень українських міст, проти яких російська влада спрямовує ракети, бомби та війська. Кавказ знає, що це означає. Кавказ це бачив. Уже 218 днів ми захищаємось від тих, у кого більше, ніж у нас, ракет та людей, але хто повністю позбавлений порядності. Це підла війна з боку Росії, злочинна. І ми робимо все, щоб захистити своїх людей та незалежність України. Це наш святий обов&#x27;язок. Обов&#x27;язок перед нашими батьками. Обов&#x27;язок перед нашими дітьми. Обов&#x27;язок перед усіма поколіннями нашого народу – тими, хто жив, і тими, хто житиме на нашій землі. Нам не потрібно чужого! Вже 58,5 тисяч російських солдатів загинули в Україні. Вони прийшли нас вбивати й загинули. Вам не називають цю кількість. Вам брешуть, що загинуло нібито близько шести тисяч. 58,5! Ось у чому правда. Всі вони загинули через те, що цієї війни захотіла одна людина. Тільки одна. Якій служать багато людей. Народи Кавказу! Усі народи на території Росії! У вас немає жодної причини бути серед цих багатьох, хто все ще служить тому одному, хто хоче цієї війни. Ви не маєте гинути в Україні. Ваші сини не повинні помирати в Україні. Немає у вас такого обов&#x27;язку. Ні перед вашими батьками, ні перед вашими дітьми, ні перед вашим майбутнім, ні перед майбутнім вашої землі. І ви це знаєте. Ми бачимо, що ви чините опір злочинній мобілізації, якою російська влада хоче перекрити свій провал. Провал своєї кадрової армії, своїх злочинних наказів. Вам брешуть, що нібито цих провалів немає. Замість того щоб закінчити безглузду для Росії війну, російська влада намагається відправити нових людей на місце загиблих. Що на них усіх чекає? Ви знаєте відповідь. Україна продовжить оборонятися та переможе в цій війні, розв&#x27;язаній проти нас. Тому що ми – на своїй землі. На нашому боці – правда. І з нами весь цивілізований світ. Ми воюємо за те, що істинно для будь-якого народу на планеті – за життя та свободу, за право на щастя для всіх наших сімей, для всіх наших дітей. Росія залишилася сама. Вже ізольована та буде засуджена за цю війну. «Кожен, хто підняв зброю проти істини, піднімає її на свою погибель», – у Кремлі, схоже, не знають цих слів імама Шаміля. Але ці слова повинні знати на Кавказі. Їх мають почути в Сибіру та на всіх інших землях, з яких відправляють людей на цю війну. І тепер – мобілізація. Боріться, щоб не загинути! Захищайте свою свободу зараз на вулицях і площах, щоб потім не довелося воювати в горах і лісах просто за своє право жити, коли російська влада почне й наступні хвилі мобілізації. Чи ви повірили, що вони заберуть лише 300 тисяч осіб? Той один, хто розпочав цю війну, не зупиниться лише на першій хвилі мобілізації, будуть іще. Він спробує забрати й інші життя. Йому начхати на людей. Він не поважає ні живих, ні полеглих... В Україні залишаються тисячі тіл загиблих російських солдатів із різних регіонів. Вони гниють на полях, вони зберігаються в моргах. Ті, які не спалила сама російська армія. Єдина армія у світі, яка возить за собою мобільні крематорії, щоб позбуватися тіл своїх загиблих солдатів, коли встигає це робити. Але зараз вона так тікає, що кидає навіть танки та реактивну артилерію, а не лише тіла вбитих. Ви тільки вдумайтесь, до чого дійшло! Ми змушені розпочати інформаційну роботу з донесення до громадян Росії, яких мобілізують зараз, особливої тези: робіть хоча б татуювання з вашим іменем та прізвищем, щоб ми знали, як знайти ваших рідних, коли вас уб&#x27;ють і коли при вас не буде навіть солдатського жетона. Російська влада відправляє на цю війну людей без солдатських жетонів, часто – без документів! Вони роблять це навмисно, щоб було простіше брехати вам, скільки тут насправді гине людей. Ось це – їхня спецоперація. Спецоперація з брехні, терору, знищення корінних народів. За перший тиждень злочинної мобілізації з Росії втекло вже більше чоловіків, аніж російська влада офіційно збиралася відправити на війну. І як на це реагує Кремль? Відправляє військових на кордон Росії проти самих же громадян Росії! Це ганьба! І брехня з якимись псевдореферендумами, з якимись зізнаннями та анексіями закінчиться для Росії ще більшою ганьбою. Ніхто не повинен брати участі в ганебній війні. Дагестанці не мають гинути в Україні. Чеченці, інгуші, осетини, черкеси та будь-який інший народ, який опинився під російським прапором. Загалом майже 200 різних народів... Ви знаєте, хто відправляє їх до України. Той, хто відправляє, він і хоче їх зробити «вантажем 200». І ви цього хочете? Ні? Я впевнений, що ви хочете жити. Я впевнений, що ви стомилися від брехні. Я впевнений, що ви знаєте, що боротися треба зараз! Щоб громадяни Росії йшли на війну, їх штучно заганяють у злидні. У кредити. Людей лякають репресіями, цькують пропагандою. Ви можете змінити це. Потрібно лише зрозуміти, хто для вас справді символ, хто для вас герой, хто гордість вашої історії, а хто просто хоче вами скористатися. Борітеся! Поборете!</p>
  <div class="source"><a href="https://www.president.gov.ua/news/zvernennya-prezidenta-ukrayini-do-korinnih-narodiv-rosiyi-bo-78137">https://www.president.gov.ua/news/zvernennya-prezidenta-ukrayini-do-korinnih-narodiv-rosiyi-bo-78137</a></div>
</article>


<article>
  <h2>Коли ми витіснимо Росію, нормальне життя повернеться на українську землю – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-29</span></div>
  <p>Українці! Українки! Ми продовжуємо нашу дипломатичну активність, спрямовану на те, щоб усі партнери України та держави світу розуміли, які нові кроки до ескалації робить цими днями держава-терорист. Говорив сьогодні з Президентом Польщі Анджеєм Дудою і Премʼєр-міністром Італії Маріо Драґі. Провів зустріч зі спікером Національної асамблеї Франції. Дякую партнерам за чітке засудження російських псевдореферендумів, за засудження спроби анексії нашої території, яка готується Кремлем зараз. Я дякую нашим польським братам за безцінну оборонну підтримку та нашу взаємодію заради спільної безпеки. І сьогодні в розмові з Анджеєм Дудою, з паном Президентом, обговорили, як ми можемо ще зміцнити ці наші відносини. Обговорили також і транскордонну співпрацю. Маємо зробити все, щоб у наших народів не було жодної перешкоди для економічних та будь-яких інших відносин. Я хочу подякувати Премʼєр-міністру Драґі за принципове засудження російських ескалаційних кроків. Ми обмінялися думками щодо того, які ще кроки у наших двосторонніх відносинах з Італією та у багатосторонніх відносинах на рівні ЄС можуть дати всім нам у Європі більше захисту. Перший в історії візит в Україну голови нижньої палати парламенту Франції відбувається у справді історичний час. У час, коли солідарність між лідерами на всіх рівнях є визначальною для майбутнього демократичного світу. Я подякував пані спікеру Національних зборів Франції та її колегам-парламентарям за готовність і надалі допомагати нам боронити незалежність України та свободу всієї Європи. Поспілкувався сьогодні ж з університетською спільнотою та громадськими діячами Швейцарії на базі університету Цюриха. Дуже важливо, що Швейцарія та її громадяни не залишаються нейтральними, а підтримують наше прагнення жити – жити вільно й у мирі. Всі у світі добре розуміють, що насправді означатиме така спроба анексії. Вона означатиме не те, на що сподіваються у Кремлі. Сегодня я объяснил это народам Кавказа, Сибири, другим коренным народам России. А теперь повторю для всех в этой стране: Россия не получит новую территорию Украины. Россия присоединит себя к той катастрофе, которую она принесла на оккупированную территорию нашей страны. Россия приравняет себя к так называемым «днр» и «лнр», окончательно добьет те институции нормальной государственности, которые в России еще оставались. Оккупант заполняет могилами захваченную территорию Украины, и всё больше могил – на территории самой России. Оккупант устраивает на захваченной территории пыточные – и заполнит пыточными всю территорию России. Только так теперь будет работать российская полиция, российские спецслужбы. Закон в России уничтожен. И те, кто принес все эти смерти, издевательства, изнасилования из России, унесут их к себе домой. Оккупант уничтожает везде на захваченной территории любые основы для жизни – экономику, социальную сферу, культуру... Ценой того, что один человек в России хочет продолжать эту войну, будет то, что всё российское общество останется без нормальной экономики, без достойной жизни и без уважения к каким-либо человеческим ценностям. Это еще можно остановить. Но чтобы это остановить, придется остановить того одного в России, кто хочет войны больше, чем жизни. Вашей жизни, граждане России. Сьогодні російська армія завдала чергових підлих ударів по мирних людях у Миколаєві – снаряд розірвався біля зупинки громадського транспорту. Є загиблі, є поранені... Знову обстріли Харкова, Сумщини, жорстокий вогонь на Донбасі, на півдні України. Все це можна зупинити лише одним шляхом: визволити. І поки Росія не прийшла, всюди на українській землі було нормальне життя. І коли Росія піде, коли ми її витіснимо, нормальне життя повернеться. Це єдиний шлях. Це шлях до нашої перемоги. Не можемо знати, скільки часу потрібно, щоб пройти цим шляхом. Але знаємо, що жодна російська маніпуляція й жоден російський злочин не здатні зіштовхнути нас із цього шляху. Сьогодні вдалося забезпечити звільнення іще шістьох наших громадян із російського полону. Я дякую всім, хто забезпечує цю роботу! Сьогодні маємо нові результати на передовій. Сьогодні отримали додаткові елементи допомоги від партнерів. Так буде й надалі. Завтра – іще один день нашої боротьби, іще один день на шляху до перемоги. Чи буде він особливим для нас? Цей день стане ще одним, який наблизить нас до безпеки й миру. До відновлення нашої територіальної цілісності. Бо заради цього воюють і працюють мільйони українців. Завтра відбудеться спеціальне засідання РНБО, яке я скликав. Будуть рішення. І ми знаємо, як реагувати на будь-які російські дії. І наостанок. Сьогодні вранці я вшанував пам’ять усіх жертв розстрілів у Бабиному Яру. Вічна пам’ять жертвам нацизму! Вічне прокляття тим, хто повторює злочини нацистів! Слава Україні!</p>
  <div class="source"><a href="https://www.president.gov.ua/news/koli-mi-vitisnimo-rosiyu-normalne-zhittya-povernetsya-na-ukr-78145">https://www.president.gov.ua/news/koli-mi-vitisnimo-rosiyu-normalne-zhittya-povernetsya-na-ukr-78145</a></div>
</article>


<article>
  <h2>Ми робимо свій визначальний крок, підписуючи заявку України на вступ у пришвидшеному порядку до НАТО – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-09-30</span></div>
  <p>Українці! Українки! І всі наші друзі та союзники! Де-факто союзники. Сьогодні ми тут, у Києві, у серці нашої країни робимо визначальний крок для безпеки всієї спільноти вільних народів. Ми бачимо, хто нам загрожує. Хто готовий убивати й калічити. Хто не зупиняється перед будь-якою дикістю, тільки б розширити свою зону контролю. 24 лютого перший повномасштабний удар був завданий по Україні. Перший! Росія не зупинилась би на наших кордонах, якби ми її не зупинили. Інші держави були б під ударом. Країни Балтії, Польща, Молдова та Грузія, Казахстан... Росія претендувала на підкорення різних народів Європи та Азії. Претендувала ще півроку тому. Ця злочинна амбіція ламається в Україні. Вона була зламана під Києвом і Черніговом. На «Азовсталі». На Сумщині й на Харківщині. На Зміїному. Вона буде зламана на Донбасі й на півдні України, коли ми звільнимо їх. Обов’язково – у Криму, у вільному українському Криму. Уся територія нашої держави буде звільнена від цього ворога – ворога не тільки України, але й самого життя, людяності, закону та правди. Росія вже знає це, відчуває нашу міць. Бачить, що саме тут, в Україні, ми доводимо силу наших цінностей. І саме тому вона поспішає. Влаштовує цей фарс зі спробою анексії. Намагається вкрасти те, що їй не належить. Хоче вбивствами, знущаннями, шантажем і брехнею переписувати історію й перемальовувати кордони. Україна цього не допустить. Сьогодні я провів засідання Ставки Верховного Головнокомандувача. Щойно завершилося засідання Ради національної безпеки і оборони. Ми маємо рішення. Перше. Лише шлях посилення України й вигнання окупантів з усієї нашої території повертає мир. Ми пройдемо цим шляхом. Друге. Україна була й залишається лідером у переговорних зусиллях. Саме наша держава завжди пропонувала Росії домовитися про співіснування на рівних, чесних, гідних і справедливих умовах. Очевидно, що з цим російським Президентом це неможливо. Він не знає, що таке гідність і чесність. Тому ми готові до діалогу з Росією, але вже з іншим Президентом Росії. І третє. Ми маємо зафіксувати юридично все те, чого ми вже досягли фактично. Саме в Україні вирішується доля демократії в протистоянні з тиранією. Саме тут міцністю наших державних кордонів ми можемо закріпити міцність кордонів усіх європейських держав. Ми можемо гарантувати, що ніхто більше не наважиться повертати війну на наш континент. Саме тут, в Україні, цінності нашої євроатлантичної спільноти отримали справжню живу енергію. Силу народу, який бореться за свободу, і силу народів, які допомагають у цій боротьбі. Ми де-факто союзники. Цього вже досягнуто. Де-факто ми вже пройшли свій шлях у НАТО. Де-факто ми вже довели взаємосумісність зі стандартами Альянсу, вони реальні для України – реальні на полі бою і в усіх аспектах нашої взаємодії. Ми довіряємо одне одному, ми допомагаємо одне одному і ми захищаємо одне одного. Це і є Альянс. Де-факто. Сьогодні Україна подає заявку, щоб зробити це де-юре. За процедурою, яка відповідатиме нашому значенню для захисту всієї нашої спільноти. У пришвидшеному порядку. Ми знаємо, що це можливо. Ми бачили, як цьогоріч Фінляндія та Швеція розпочали приєднання до Альянсу без Плану дій щодо членства. Це – справедливо. Справедливо і для України. Це закріплення на рівні договору того, що і так вже досягнуто в житті і що є нашими цінностями. Ми розуміємо, що це потребує консенсусу всіх членів Альянсу. Розуміємо, що треба вийти на такий консенсус. І тому, поки це відбуватиметься, ми пропонуємо реалізувати наші пропозиції щодо гарантій безпеки для України і всієї Європи згідно з Київським безпековим договором (Kyiv Security Compact), що розроблений і представлений нашим партнерам. Безпека не має альтернатив. Але потрібна рішучість, щоб її гарантувати. Ми робимо свій визначальний крок, підписуючи заявку України на вступ у пришвидшеному порядку до НАТО. Сьогодні ж Рада національної безпеки і оборони України ухвалила рішення про застосування санкцій до значущих фізичних та юридичних осіб Росії, які не знайшли в собі мужності виступити на захист людяності та міжнародного права або які так чи інакше залучені до агресивних кроків проти України й спільноти демократичних народів. І водночас звертаюся до народних депутатів України: на наступному засіданні Верховної Ради України розглядатиметься проект закону щодо націоналізації всіх російських активів, який має значно спростити цю процедуру. Прошу підтримати цей законопроект без зволікань. Завершуємо демонтаж російського впливу на Україну, Європу та світ. Слава Україні!</p>
  <div class="source"><a href="https://www.president.gov.ua/news/mi-robimo-svij-viznachalnij-krok-pidpisuyuchi-zayavku-ukrayi-78173">https://www.president.gov.ua/news/mi-robimo-svij-viznachalnij-krok-pidpisuyuchi-zayavku-ukrayi-78173</a></div>
</article>


<article>
  <h2>Наш шлях – це шлях незалежності, територіальної цілісності, інтеграції з цивілізованим світом, шлях РФ – поразка й ганьба – звернення Президента України</h2>
  <div class="badges"><span class="chip">UK</span> <span class="chip">2022-09-30</span></div>
  <p>Українці! Українки! Ворог розпочав цей день зі свідомого й абсолютно прорахованого вбивства українців у Запоріжжі. Ракетний удар по цивільній автоколоні. Станом на цей час – 30 загиблих. Майже сто поранених і травмованих. Російські військові знали, куди влучать їхні ракети. Це зробили нелюди. Від першого до останнього. Від того, хто віддав цей наказ, і до всіх, хто цей наказ виконав. Вони відповідатимуть. Обов’язково. Перед законом і перед людьми. Людьми! Саме тому ми впевнені в нашій перемозі. Саме тому ми перебрали ініціативу у війні. Саме тому ми зараз досягаємо відчутних результатів на полі битви... І це дуже важливо. Вітаю героїв! Бо ми залишаємося людьми й здобуваємо підтримку від людей – від усіх людей світу. Від кожного й кожної, хто відчуває біль, коли дізнається про свідоме вбивство ні в чому не винних людей. У Москві сьогодні відбувся якийсь там черговий фарс. Щось там відзначали. Щось там скандували. Співали на площі. Говорили про Запоріжжя... Коли вони самі ж у Запоріжжі влаштували таке. Нелюди. Вічна пам’ять усім загиблим від російських терактів! Україна сьогодні ухвалила рішення на свій захист. Усі вони будуть реалізовані. Рішення РНБО і Ставки. Я вже детально прозвітував сьогодні вдень про нашу заявку на вступ до НАТО за пришвидшеною процедурою. Та про очевидну готовність України до переговорів з Російською Федерацією – але вже з іншим Президентом Росії, який розумітиме, що відбувається. Зараз же хочу додати дещо про рішення РНБО щодо санкцій проти російських фізичних і юридичних осіб. Там дійсно великий перелік, доволі гучні прізвища. Але все ж ми орієнтуємося не на гучність, а на те, щоб реально демонтувати російський вплив і при цьому вплинути на стан справ у самій Російській Федерації. Тож запроваджуються обмеження проти кількох тисяч субʼєктів. Синхронізуються санкції України і наших партнерів. Впроваджуються нові санкції проти ключових персоналій, проти значущих російських підприємств. Звичайно, санкції будуть застосовані й до тих громадян інших держав, які взяли участь у російському фарсі на окупованій території нашої держави. Псевдореферендуми – це елементи агресії проти суверенної держави, і кожен, хто причетний до організації чи проведення цього фарсу, буде притягнутий до відповідальності. Сьогодні я говорив з прем’єр-міністрами Японії та Данії. Звичайно, вони засудили чергові російські кроки до ескалації. Дякую їм за підтримку! Дякую й усім лідерам держав-партнерів, усім політичним і громадським діячам світу, які вже доволі оперативно висловилися на захист України та міжнародного права! Дякую особисто Президенту Байдену, Конгресу, нашим друзям у Європі й усім, хто вже посилює санкції проти Росії і вже робить потужні кроки для збільшення оборонної та фінансової підтримки України! Ми маємо звільнити всю нашу землю, і це буде найкращий доказ того, що міжнародне право й людські цінності не зламати жодній державі-терористу, навіть такій знахабнілій, як Росія. Ми маємо суттєві результати на сході нашої країни. Про це вже достатньо публічної інформації. Всі чули, що відбувається в Лимані Донецької області. Це кроки, які означають для нас багато. І я дякую всім нашим бійцям за реалізацію цього елемента нашого оборонного задуму! Це дуже важливо. Особливо хочу сьогодні відзначити бійців 10-ї окремої гірсько-штурмової бригади і 54-ї окремої механізованої бригади за незмінну хоробрість і героїзм на Сіверському та Бахмутському напрямках. А також наших військовослужбовців 214-го окремого стрілецького батальйону, Сил спеціальних операцій і 103-ї окремої бригади тероборони за звільнення Ямполя. Дякую й підрозділам нашої розвідки – ГУР МО, а також Служби безпеки України. Шлях нашої держави складний. Шлях зрозумілий. Це шлях незалежності, територіальної цілісності, інтеграції з цивілізованим світом і соціального розвитку. Шлях нашого ворога також абсолютно зрозумілий – поразка, ганьба й засудження. І ще одне. Щороку в останній день вересня Україна відзначає День усиновлення. Це, на мій погляд, важливий день. Це день особливої шани до тих, чиї серця достатньо великі, щоб дати родинне тепло дітям, які залишилися без батьківського піклування. Я дякую сьогодні всім таким українцям і українкам! Я мрію, що ми прийдемо до такого результату, коли кожна дитина України відчуватиме родинне тепло, хоч би якими були обставини життя. Вічна слава нашому прекрасному народу! Вічна слава кожному й кожній, хто бореться за Україну! Працюємо заради одного – перемоги! Слава Україні!</p>
  <div class="source"><a href="https://www.president.gov.ua/news/nash-shlyah-ce-shlyah-nezalezhnosti-teritorialnoyi-cilisnost-78197">https://www.president.gov.ua/news/nash-shlyah-ce-shlyah-nezalezhnosti-teritorialnoyi-cilisnost-78197</a></div>
</article>


<article>
  <h2>За цей тиждень українських прапорів на Донбасі стало більше, і стане ще більше – звернення Президента України</h2>
  <div class="badges"><span class="chip">UK</span> <span class="chip">2022-10-01</span></div>
  <p>Українці! Українки! Усі наші захисники, наші захисниці! Завершується ще один тиждень нашої війни за нашу незалежність. Тиждень, який ворог дуже хотів зробити для нас особливо важким, але зробив дійсно важ-ким хіба що для себе. Для самої ж Росії. За сьогодні ще більше голосів у світі приєдналися до засудження псевдореферендумів і спро-би анексії Росією нашої території – території України. Я вдячний кожному такому голосу. У підсумку ми маємо вже десятки заяв, які чітко підтримують Україну та міжнародне право і засуджують Росію за цей черговий агресивний крок. Хочу особливо відзначити заяву Генерального секретаря ООН Антоніу Гутерріша. Він прямо сказав, що Росія порушує цілі та принципи ООН, Статут ООН і що псевдорефе-рендуми і спроба анексії не матимуть жодної юридичної сили. Коли на найвищому рівні в ООН звучать такі слова, усі у світі все розуміють. І немає в Росії такого права вето, яке може зупинити чи скасувати це розуміння світу. Росія програє боротьбу за міжнародну спільноту. Світ не дасть повернути часи колоніальних завоювань, злочинних анексій і тотального свавілля замість міжнародного права. А головне... Головне – це наш із вами спротив, наш із вами захист, наш із вами рух до звіль-нення всієї української території. Саме наш рух розставляє все по місцях. Ось Росія влаштувала фарс на Донбасі. Абсолютний фарс, який хотіла подати як нібито ре-ферендум. Щось там зображали, водили автоматників по будинках, носили папірці, пропагандисти це все знімали в тій частині Донбасу, яку вони контролювали. А зараз там український прапор. За цей тиждень українських прапорів на Донбасі стало більше. Ще за тиждень стане ще бі-льше. А що ж тоді псевдореферендум? Це що, якісь дві Донецькі області є? Два селища Ямпіль До-нецької області? Чи два селища Торське? Український рух буде продовжуватись. Український прапор уже в Лимані Донецької області. Там ще тривають бойові дії. Але там вже немає і сліду від якогось псевдореферендуму. Для України це логічно. А для ворога таких «нестиковочок» буде все більше і більше. Вони там, до речі, уже почали кусати один одного: шукають винних, звинувачують у прова-лах якихось генералів... Це перший дзвіночок, який варто почути на всіх рівнях російської влади. Поки ви всі не вирішите проблему з тим одним, хто все це розпочав, хто почав цю безглузду для Росії війну проти України, вас будуть вибивати по одному, роблячи цапами-відбувайлами, щоб не визнавати, що ця війна є історичною помилкою для Росії. Україна поверне своє. І на сході, і на півдні. І те, що пробували анексувати зараз, і Крим, який називають анексованим з 2014 року. Усюди буде наш прапор. Буде й покарання для тих, хто скоїв цей злочин агресії проти нашої незалежної держави. Першого жовтня 76 років тому завершив роботу Нюрнберзький трибунал. Багато в чому саме той процес заклав основи сучасного світу – правові основи справедливо-сті. Усе те, що рашизм намагається зруйнувати. Тож неминуче відбудеться і ще один трибунал, який поставить крапку в карʼєрах усіх, хто відповідальний за цю російську «спецоперацію» проти міжнародного устрою, що почалась у 2014 році, стала повномасштабною 24 лютого і закінчиться завдяки героїзму нашого народу. Сьогодні ми ще не знаємо, у який день це відбудеться. Але знаємо, що день нашої перемоги буде. Буде обовʼязково. А за ним буде день вироку для рашистів. Буде обовʼязково. Я дякую всім, хто цей час наближає. Наближає щоденно. Дякую кожному, хто воює і працює заради нашої перемоги! Дякую всім, хто допомагає! Дякую президенту Байдену і Конгресу США за виділення додаткової підтримки на більш ніж 12 мільярдів доларів. Це точно посилить нашу спільну свободу. Слава незламному народу України! Слава нашим воїнам! Слава Україні!</p>
  <div class="source"><a href="https://www.president.gov.ua/news/za-cej-tizhden-ukrayinskih-praporiv-na-donbasi-stalo-bilshe-78213">https://www.president.gov.ua/news/za-cej-tizhden-ukrayinskih-praporiv-na-donbasi-stalo-bilshe-78213</a></div>
</article>


<article>
  <h2>Україна була й буде одним із європейських центрів військової та авіаційної промисловості – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-02</span></div>
  <p>Бажаю здоровʼя, шановні українці! Важливі події відбулись сьогодні у Туреччині – у межах візиту першої леді України, керівника Офісу Президента та інших наших представників. У присутності Олени було спущено на воду перший корвет для нашої держави з тих, що мають бути побудовані турецькою стороною. Корвет «Гетьман Іван Мазепа». Його будівництво почалось іще у 21-му році і у визначений час буде завершене. Вважаю дуже символічним, що він отримав саме таке імʼя. Попри століття російської брехливої пропаганди, історична правда й справедливість все одно перемагають. І немає жодної причини, щоб зірвався наш проект будівництва нового флоту для України. Ми реалізуємо всі намічені плани. Наша мета – це створення в Україні повноцінної бази для обслуговування і будівництва кораблів. Сьогодні ж Андрій Єрмак разом з українською делегацією відвідав потужності компанії «Байкар», яка виробляє зокрема і для нас добре усім відомі байрактари. Від імені всіх українців Андрій подякував керівникам компанії та вручив голові Ради директорів Сельчуку Байрактару орден «За заслуги», яким той був відзначений до річниці незалежності України. Однак і ця зустріч – не символічна, вона цілком практична. Ми готуємось до створення в Україні навчального центру і заводу компанії «Байкар», а також спільного виробництва авіадвигунів. Обовʼязково реалізуємо й ці проекти. Україна завжди була і буде одним із європейських центрів військової та авіаційної промисловості. І я пишаюся, що можу сказати ці слова абсолютно впевнено і обґрунтовано за підсумками вже 221-го дня повномасштабної війни Росії проти нашої держави. Щось у когось пішло не за планом... І цими зустрічами наша дипломатична активність сьогодні зовсім не вичерпується. Відбулась також зустріч перших леді України і Туреччини – і я дякую Президенту Ердогану та його дружині Еміне за незмінну підтримку наших зусиль для повернення миру. Перша леді України та наша делегація зустрілись зі Вселенським патріархом Варфоломієм. Погляд патріарха Варфоломія на війну, розвʼязану Росією, та його позиція щодо підтримки нашої держави – добре відомі. І сьогодні ще раз прозвучали – дуже потужно. Я дякую за це, дякую за розуміння потреб нашого народу. Відбулись переговори керівника Офісу з радниками Президента США і Президента Туреччини – Джейком Салліваном та Ібрагімом Калином. Дуже предметні переговори. Абсолютно – в інтересах України. Для посилення нашої безпеки. Сьогодні ж я провів переговори з Президентом Франції Еммануелем Макроном. Детально обговорили ситуацію на передовій, наші успіхи на фронті. Президент Макрон чітко підтримав нашу державу й засудив російські псевдореферендуми та спробу анексії нашої території. Обговорили посилення санкцій проти Росії. Також обговорили ситуацію на Запорізькій атомній станції і викрадення російськими окупантами генерального директора ЗАЕС Ігоря Мурашова. Це черговий прояв абсолютно відвертого російського терору, за який держава-терорист має нести постійно зростаюче покарання. Потужну спільну заяву маємо сьогодні від лідерів девʼяти держав НАТО: Чехії, Естонії, Латвії, Литви, Північної Македонії, Чорногорії, Польщі, Румунії та Словаччини. Вони засудили російські ескалаційні кроки і, що дуже важливо, підтримали наше прагнення стати повноправним членом НАТО. У цьому напрямку й рухаємось. Впевнений, і цей наш проект ми реалізуємо. Щоденно як мінімум двічі – вранці і ввечері – я отримую звіти від наших військових. Цього тижня у звітах найбільшу частину займає перелік звільнених від ворога населених пунктів в рамках нашої оборонної операції. Найбільш медійною зараз стала історія звільнення Лиману Донецької області. Але успіхи наших воїнів не обмежуються тільки Лиманом. Це, знаєте, така тенденція... Нещодавно хтось десь проводив псевдореферендуми, а коли повертається український прапор – про російський фарс з якимись там папірцями і якимись там анексіями ніхто й не згадує. Окрім, звичайно, правоохоронних органів України. Бо кожен, хто причетний до будь-яких елементів агресії проти нашої держави, буде за це відповідати. І я дякую усім, хто наближає ці моменти перемог, хто повертає український прапор на його законні місця на українській землі. Дякую усім: від генералів до рядових, від професійних військових, розвідників та спецслужбовців – до волонтерів і кожного, хто допомагає обороняти нашу державу. А особливо відзначу за успіхи на сході нашої країни 25-ту, 80-ту, 81-шу, 95-ту бригади десантно-штурмових військ; 14-ту і 92-гу окремі механізовані бригади; 1-шу, 4-ту і 17-ту танкові бригади; Сили спеціальних операцій; підрозділи Національної гвардії та Національної поліції; співробітників СБУ і наших розвідників – ГУР МО. Дякую, воїни! І ще одне. Сьогодні в Україні відзначаються два професійних свята – День учителя (День працівників освіти) і День Сил тероборони. Звичайно, сказано вже багато добрих і теплих слів і для освітян, і для наших тероборонців. Але хочу дещо додати. Ефективна оборона неможлива без хорошої національної освіти. А хорошої національної освіти не буде без ефективної оборони. На щастя, ми маємо обидва цих елементи. Завдяки професійності та сумлінності українських вихователів, вчителів, викладачів у нас є воїни, які знають, що таке людяність, і цінують усе те, що уособлює собою Україна. А завдяки нашим хоробрим воїнам українська освіта на українській землі передаватиме наші цінності усім поколінням нашого народу. Я дякую кожному українському вихователю, вчителю і викладачу! Дякую кожному нашому захиснику, кожній захисниці! Дякую воїнам 127-ї бригади тероборони за захист Харкова і звільнення території Харківщини. Воїнам 110-ї бригади, які хоробро дають відсіч окупантам на Запорізькому напрямку. Воїнам 129-ї бригади мого рідного Кривого Рогу, які відзначились хорошими результатами і звільнили зокрема Архангельське та Миролюбівку. Воїнам 115-ї бригади тероборони, які зробили чималий внесок у захист Житомирщини. А також воїнам 117-ї бригади, які захищають північно-східний напрямок на Сумщині. Україна переможе! Слава Україні!</p>
  <div class="source"><a href="https://www.president.gov.ua/news/ukrayina-bula-j-bude-odnim-iz-yevropejskih-centriv-vijskovoy-78249">https://www.president.gov.ua/news/ukrayina-bula-j-bude-odnim-iz-yevropejskih-centriv-vijskovoy-78249</a></div>
</article>


<article>
  <h2>Україна цінує людей, рятує людей – це фундаментальні правила для нашої держави – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-03</span></div>
  <p>Українці! Українки! Сьогодні теж почну своє звернення з повідомлення про те, що відбулося в Туреччині. Нарешті нам вдалося організувати зустріч наших хлопців, командирів з «Азовсталі», з рідними. Зустріч саме в Туреччині, де наші воїни перебувають згідно з домовленістю про їхнє звільнення. Вони в повній безпеці – з гарантіями Президента Туреччини Ердогана. Їм забезпечені належні умови. І тепер вони можуть бачитися зі своїми рідними. Вони не бачилися протягом довгих місяців. І ось тепер я дякую всім, хто забезпечив їм можливість знову бути зі своїми родинами. І ми зробимо все, щоб для родин усіх українців, які ще перебувають у російському полоні, одного дня стала можливою така зустріч – зустріч з рідними. Україна цінує людей. Рятує людей. І допомагає всім тим, хто потребує допомоги. Це фундаментальні правила для нашої держави. І так буде завжди. Велика група наших посадовців продовжує роботу з надання необхідної допомоги усім, хто був звільнений з російського полону. Питань, як ви розумієте, дуже багато. Це не тільки лікування та реабілітація, а й великий обсяг соціальних питань, часто – юридичних. Держава обовʼязково допоможе усі їх розв’язати. Водночас доволі інтенсивно на різних рівнях влади робиться все, щоб повернути нормальне життя у звільнені від окупантів райони. Загалом це понад чотири з половиною сотні населених пунктів в одній лише Харківській області – ті, що були звільнені завдяки оборонній операції, що почалась у вересні й досі триває. Відновлюється робота транспорту, пошти, поліції, нормальне постачання води, газу, електрики – настільки, наскільки це можливо. Після окупантів залишилося багато замінованих ділянок, багато розтяжок, майже вся інфраструктура зруйнована. Збитки колосальні. Але життя повертається – повертається всюди, де вигнали окупантів. Здійснюємо й соціальні виплати – пенсії, зарплати. Зокрема й учителям, які були вірними Україні та не перейшли на програму окупантів. Це насправді дуже важливо. Російські пропагандисти залякують людей у районах, які поки що контролюють окупанти, що Україна нібито вважатиме колаборантами ледве не всіх, хто залишився на окупованій території. Абсолютна маячня. Наш підхід завжди був і залишається чітким і справедливим. Якщо людина не служила окупантам і не зрадила України, то немає підстав вважати таку людину колаборантом. Це елементарні речі. Якщо вчитель залишився українським учителем і не брехав дітям про те, хто ворог... Або якщо людина залишилась українським працівником української комунальної служби і, наприклад, допомагала зберегти енергопостачання для людей, то не можна в чомусь таку людину звинувачувати. Сотні тисяч наших людей перебували на тимчасово окупованій території. Багато хто допомагав нашим військовим і спецслужбам. Багато хто просто намагався вижити й чекав, коли повернеться український прапор. Звичайно, були й ті, хто зрадив Україну. Але такі випадки доволі швидко встановлюються Службою безпеки України та не є масовими. Росія не зустріла масової підтримки в Україні, і це факт. Сьогодні продовжився наступальний рух нашої армії, усіх наших захисників. Є нові звільнені населені пункти в кількох областях. Тривають жорсткі бойові дії на багатьох ділянках фронту. Але перспектива цих бойових дій залишається очевидною – дедалі більше окупантів намагаються втекти, дедалі більше втрат зазнає ворожа армія, дедалі більше розуміння того, що Росія зробила помилку, пішовши війною проти України. Звичайно, там є багато фанатиків. Тих, хто ніколи не визнає очевидну річ, що це безглузда війна для Росії, у якій Росія не може перемогти. Бо неможливо перемогти народ, який зберігає єдність і знає, за що воює. Про народи Росії не можна сказати такого ж, як про український народ. Ніхто з тих, кого зараз відправляють на війну після злочинної мобілізації, не зможе пояснити: а навіщо це йому особисто? Чому він повинен ризикувати своїм життям? Ми бачимо вже зараз серед загиблих окупантів і тих, хто був забраний просто тиждень чи два тому. Людей не готували до бойових дій, у них немає жодного досвіду, щоб воювати на такій війні. Але російському командуванню просто потрібні якісь люди – і будь-які, щоб поставити їх на місце загиблих. А коли й ці нові загинуть, відправлять іще людей. Так воює Росія. Так вона і програє. Їй не допоможуть якісь там псевдореферендуми, якісь там оголошення про анексії, якісь там розмови про вигадані ними кордони, які намальовані незрозуміло де... Є чіткий і міжнародно визнаний кордон України. Є життя, яке ми повинні захистити. Є безпека, яку ми маємо відновити. І все це буде. Все це ми робимо. І ще одне. Сьогодні Росію остаточно відсторонили від ухвалення рішень у світовій авіації. Не буде більше представників держави-терориста в керівному органі – раді Міжнародної організації цивільної авіації. Це дуже вагома світова інституція, яка є спеціалізованою установою ООН, і це дуже промовистий сигнал усім іншим міжнародним організаціям. Державу, яка порушила стільки норм міжнародного права, не можна зберігати в будь-яких міжнародних організаціях як нібито нормального учасника. Росії не місце в глобальній спільноті. Я дякую всім, хто допомагає нам захищати свободу! Слава всім, хто бореться за Україну! Слава Україні!</p>
  <div class="source"><a href="https://www.president.gov.ua/news/ukrayina-cinuye-lyudej-ryatuye-lyudej-ce-fundamentalni-pravi-78265">https://www.president.gov.ua/news/ukrayina-cinuye-lyudej-ryatuye-lyudej-ce-fundamentalni-pravi-78265</a></div>
</article>


<article>
  <h2>Українська армія здійснює на півдні нашої країни швидкий і потужний рух – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-04</span></div>
  <p>Бажаю здоровʼя, шановні українці! Сьогодні в нас є хороші новини і з передової, і з дипломатичного фронту. Перше: українська армія здійснює на півдні нашої країни доволі швидкий і потужний рух у межах поточної оборонної операції. Від російського псевдореферендуму звільнено вже десятки населених пунктів лише за цей тиждень. Це на Херсонщині, Харківщині, Луганщині й Донеччині разом. Зокрема з військових зведень з Херсонщини: звільнені від окупанта та стабілізовані населені пункти Любимівка, Хрещенівка, Золота Балка, Біляївка, Українка, Велика й Мала Олександрівки та Давидів Брід. І це ще далеко не повний перелік... Наші воїни не зупиняються. І це лише питання часу, коли виженемо окупанта з усієї нашої землі. Провів сьогодні серію важливих переговорів. Спочатку вдень говорив з Премʼєр-міністром Індії. Поінформував пана Моді про ситуацію на передовій, про успіхи наших військових. Детально представив наш погляд на нещодавні ескалаційні кроки Росії. Саме Кремль робить абсолютно все, щоб ця війна могла завершитися тільки на полі бою, а не за столом переговорів. На різні українські пропозиції зупинити агресію та звільнити нашу територію Росія відповідає терором, злочинною мобілізацією та політичним фарсом. І це загроза для будь-якої держави в будь-якій частині світу. Бо якщо хтось один намагається вкрасти територію сусіднього народу, то і в деяких інших може з’явитися аналогічне бажання. І тому ми закликаємо всіх субʼєктів міжнародних відносин, які поважають міжнародне право, стати на захист базових його принципів і підтвердити свою повагу, зокрема до принципу непорушності кордонів і територіальної цілісності держав. Вважаю, що для Індії це такий же фундаментальний принцип, як і для України. Також сьогодні вдень говорив з Джорджею Мелоні, лідеркою політичної сили «Брати Італії», яка здобула впевнену перемогу на нещодавніх виборах. Це була дуже предметна розмова про те, як іще збільшити нашу міждержавну співпрацю та як посилити наші можливості – і України, і Італії. Від імені всіх українців подякував Італії за потужні пакети оборонної підтримки. Чекаємо пані Мелоні в Києві з офіційним візитом. І ввечері говорив з Президентом США Байденом. Передусім подякував йому за черговий пакет оборонної підтримки для нашої держави, зокрема за нові «Хаймарси». А загалом я відзначив, що успіхи наших військових – усі успіхи в поверненні свободи нашим людям – це наші спільні успіхи, це наші спільні перемоги. Завдяки єдності України, Сполучених Штатів Америки і всіх наших партнерів у вільному світі свобода сьогодні має найвищу силу за десятки років і демонструє конкретні перемоги в протистоянні з тиранією. Звичайно, обговорили з Президентом Байденом і ключові аспекти нашої взаємодії поза оборонною сферою, зокрема фінансову підтримку – зокрема пакет підтримки обсягом понад 12 мільярдів доларів, обговорили політичні кроки, співпрацю в міжнародних організаціях. А особливо приємно мені було почути слова Президента Байдена про те, що наші військові надихають увесь світ, наш народ надихає весь світ. І це справді так: наша перемога у цій війні покаже, як багато Україна може дати глобальній міцності свободи, глобальній міцності демократії. Я дякую кожному й кожній, хто воює й працює заради нашої перемоги! Особливо сьогодні відзначу злагоджені та героїчні дії воїнів 35-ї окремої бригади морської піхоти імені контр-адмірала Михайла Остроградського, 46-ї окремої десантно-штурмової бригади і 57-ї окремої мотопіхотної бригади імені кошового отамана Костя Гордієнка. Дякую вам, хлопці! І незмінно дякую всім, хто допомагає нашим оборонцям захищати свободу! І ще один важливий наголос. Я підписав указ про визнання нікчемними всіх указів Президента Російської Федерації та всіх актів, ухвалених на виконання цих указів для спроб анексії нашої території від 2014 року й до сьогодні. Будь-які російські рішення, будь-які договори, якими пробують захопити нашу землю, – все це нікчемне. Слава Україні!</p>
  <div class="source"><a href="https://www.president.gov.ua/news/ukrayinska-armiya-zdijsnyuye-na-pivdni-nashoyi-krayini-shvid-78281">https://www.president.gov.ua/news/ukrayinska-armiya-zdijsnyuye-na-pivdni-nashoyi-krayini-shvid-78281</a></div>
</article>


<article>
  <h2>Маємо створити спеціальний трибунал щодо злочину агресії проти України – звернення Президента Володимира Зеленського до учасників публічних дебатів «Війна і закон» у Парижі</h2>
  <div class="badges"><span class="chip">UK</span> <span class="chip">2022-10-05</span></div>
  <p>Шановний пане Фабіусе! Пані та панове! Я дякую за можливість представити наш, український погляд на те, як право може гарантувати мир. Я почну з одного прикладу. З такого прикладу, який демонструє потребу у всеохопності правової відповіді на агресію. 30 вересня цього року. Запорізька область України. Ранок, сьома година десять хвилин. Російська армія випускає 16 ракет по території області й по місту Запоріжжю. З них чотири ракети збивають наші сили протиповітряної оборони. Дев’ять влучають в один із заводів, підприємство зруйноване. А ще три російські ракети влучають просто в пункт пропуску на дорозі – у місце, де перебували десятки людей. Звичайні люди на звичайних машинах. Того ранку постраждали загалом 122 людини. Загинуло 30 людей, зокрема дві дитини. Дівчинка, їй було десять років. І хлопець, йому було 14 років. І це тільки один російський ракетний удар. Свідомий удар по цивільних. Свідомий злочин. Це один із тисяч ударів, які сталися з 2014 року, коли Росія почала агресію проти України, і з 24 лютого цього року, коли Росія перетворила цю агресію на повномасштабну війну. Всі ви знаєте, що відбувається в Україні. Всі ви чули про Бучу й Маріуполь, про спалені міста й закатованих людей. І я думаю, що багато хто з вас читав або чув слова, які дуже чітко пояснюють, чому все це відбувається. Я процитую зараз ці слова. «Розпочати загарбницьку війну є не лише міжнародним злочином; це – найвищий міжнародний злочин, який відрізняється від інших воєнних злочинів лише тим, що він містить у собі все накопичене зло». Кінець цитати. Це мудрі слова. Слова людей, які на власні очі бачили повномасштабну війну. Бачили й знають, що всі воєнні злочини починаються з одного первісного злочину – зі злочину агресії. Що таке удар ракетами по звичайних людях у звичайних машинах на пропускному пункті десь посеред Запорізької області України? Це злочин конкретних російських військових, які здійснили запуск ракет. Це злочин конкретного командира, який віддав наказ на ракетний удар. І це злочин тих, хто розпочав збройну агресію проти України, у межах якої стали можливими і цей, і тисячі інших подібних ударів. А ще в межах якої стали можливими розстріли цивільних, знущання й страта полонених, зґвалтування жінок і дітей, авіаудари по звичайних житлових будинках, застосування заборонених мін і боєприпасів. Усі злочини російських окупантів на українській землі реально розслідувати й притягнути винних до відповідальності. Усіх винних! Але... Треба притягнути до відповідальності й тих, чиї рішення поклали цьому початок. Тих, хто скоїв первісний злочин. Злочин, у якому сконцентроване все проявлене російськими окупантами зло. І в нас із вами поки що немає такої інституційної основи, щоб притягнути російське політичне та військове керівництво до відповідальності за злочин агресії. Пані та панове! Україна пропонує реальний шлях, щоб притягнути до відповідальності винуватців первісного злочину, який породив усі інші злочини, скоєні з початку російської агресії. Довгі роки світ шукав, як не допустити повторення повномасштабної війни у Європі та як забезпечити невідворотність покарання для воєнних злочинів і воєнних злочинців, хоч би ким вони були, хоч би де вони були й хоч би де скоювали злочини проти основ людського життя. Завдяки цим пошукам і зусиллям багатьох сумлінних людей ми тепер маємо зокрема й Міжнародний кримінальний суд – одну з найважливіших глобальних правових інституцій, що забезпечує справедливість і захищає людяність. Україна повністю підтримує діяльність цього суду. Ми прийняли юрисдикцію Міжнародного кримінального суду щодо всіх подій на території України. Ми впровадили зміни в законодавство України, щоб спростити й зробити більш ефективною нашу співпрацю із цим судом. Ми перебуваємо в постійній і цілком практичній комунікації з представниками Міжнародного кримінального суду задля досягнення спільної мети – притягнути російських окупантів до відповідальності за злочини, скоєні ними на території України. Я вдячний усім державам і фахівцям, які сприяють цій роботі своєю фінансовою, технічною, аналітичною, правовою та експертною підтримкою. Я дякую зокрема й Франції, чий внесок уже відчувається. І я вірю, що Міжнародний кримінальний суд зможе створити історичний прецедент масштабної та абсолютно законної відповіді на скоєні російськими окупантами злочини – такої ж, якою масштабною стала російська війна проти України. Але, щоб і первісний злочин збройної агресії отримав справедливу відповідь, ми маємо доповнити діяльність Міжнародного кримінального суду. Маємо створити спеціальний трибунал щодо злочину агресії проти України. Щоб він зміг покарати тих, кого, на жаль, не можуть дістати Міжнародний кримінальний суд та всі інші наявні судові інституції світу. Всі ви знаєте, як керівництво Росії за брехливими розповідями про державний суверенітет ховається від справедливої відповідальності за скоєне. Нам треба це подолати. Проект відповідного міжнародного договору для створення спецтрибуналу нещодавно був представлений у Києві дипломатам з країн – наших партнерів. Однак ми пропонуємо цей договір не лише нашим партнерам, а й усім у світі, хто цінує міжнародний правопорядок. Я наведу вам ще одну цитату. «Звинувачення в обвинувальному акті в тому, що підсудні планували й вели агресивні війни, є звинуваченнями надзвичайної тяжкості. Війна за своєю суттю є злом. Наслідки стосуються не лише держав, що воюють, а й вражають увесь світ». Кінець цитати. Коли ми укладемо договір і створимо cпецтрибунал щодо російської агресії, то вже сам факт підготовки обвинувальних актів і видача ордерів на арешт тих, хто спланував і наказав розпочати цю агресію, буде найпотужнішим сигналом усім іншим потенційним агресорам у світі, що війна неминуче карається, а винні – притягаються до відповідальності, що право завжди діє і завжди панує закон, а людяність гарантовано захищена. Ось чому ми кажемо, що право може гарантувати мир і справедливість. Може! Для всіх. Але якщо ми створимо необхідну інституцію. І я запрошую Францію, зокрема вашу Конституційну раду, активно долучитися до переговорів про заснування спецтрибуналу. І ще одне. Те, без чого післявоєнна справедливість просто неможлива. Це компенсація за всі втрати й руйнування. Вже зараз, у жовтні, ми пропонуємо всім, хто цінує міжнародне право, підтримати на засіданні Генеральної Асамблеї ООН фундаментальну резолюцію. Резолюцію, що підтвердить міжнародно-правове зобов’язання Росії з виплати репарацій за цю війну і визнає необхідність компенсаційного механізму, через який таке зобов’язання може бути реалізоване. Агресор повинен повною мірою заплатити за розв’язані ним жорстокість і руйнування. І хоча у випадку з Росією це непросто, але цілком реально. Відповідний порядок юридичних кроків зрозумілий. Ми можемо представити його всім зацікавленим субʼєктам. І я додам зараз іще одну цитату. «Злочини проти міжнародного права скоюються конкретними людьми, а не абстрактними особами, і тільки покаранням конкретних індивідуумів, які скоїли ці злочини, можна забезпечити дотримання положень міжнародного права». Кінець цитати. Певно, ви читали чи чули ці та інші наведені мною зараз слова. Вони – з вироку Нюрнберзького трибуналу. Трибуналу, який був заснований міжнародним договором. Трибуналу, який покарав винуватців попередньої повномасштабної війни у Європі й засвідчив, що справедливість у світі існує. Усі ми, хто вивчав юриспруденцію, бачили та аналізували цей фундаментальний документ – вирок Нюрнберга. І я впевнений, що буде час, коли студенти, які так само вивчатимуть право, зможуть порівняти текст нюрнберзького вироку з текстом того вироку, який буде ухвалений спеціальним трибуналом щодо злочину агресії Росії проти України. Але не тільки. Вони також вивчатимуть і досвід компенсації Росією всіх збитків, завданих цією війною. Тож, колеги! Друзі! Я запрошую всіх вас узяти участь у створенні відповідних правових інституцій. Кожен, хто зараз долучиться до відновлення справедливості, долучиться й до гарантування миру для всіх нас у Європі та світі – довгостроково. Жодного шансу винним! Жодного шансу агресії! Хай діє право. Дякую вам за увагу! Дякую, Франціє, за підтримку. Слава Україні! Довідка. Захід «Ніч права» (La Nuit du Droit), який ініціював голова Конституційної ради Франції Лоран Фабіус, проводиться щороку 4 жовтня, у річницю ухвалення французької Конституції. Він покликаний допомогти громадянам зрозуміти свої права. Цьогоріч проводиться четверта «Ніч права», у межах якої по всій Франції відбувається понад сто різних заходів, присвячених дискусіям на тему «Війна та право». Зокрема, обговорюється роль закону у протидії війні, забезпечення правосуддя, справедливості та відповідальності тощо.</p>
  <div class="source"><a href="https://www.president.gov.ua/news/mayemo-stvoriti-specialnij-tribunal-shodo-zlochinu-agresiyi-78285">https://www.president.gov.ua/news/mayemo-stvoriti-specialnij-tribunal-shodo-zlochinu-agresiyi-78285</a></div>
</article>


<article>
  <h2>Повернення прапора України на деокуповані території означає, що спокійне й соціально забезпечене життя знову стає можливим – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-05</span></div>
  <p>Бажаю здоров’я, шановні українці! Провів сьогодні засідання Ставки Верховного Головнокомандувача. Основний пункт порядку денного – це наш рух до звільнення всієї української землі та все те, що необхідно для реалізації нашої оборонної операції. Постачання зброї та боєприпасів, взаємодія з партнерами, матеріальне забезпечення, протидія новим видам озброєння, яке є в окупантів... Звичайно, не можу розголошувати конкретні питання, які обговорювалися Ставкою. Але більшість доповідей, прийняті звіти й затверджені плани точно порадують українців. І точно засмутять окупантів. Бо за все їхнє зло вони відповідатимуть. Відповідатимуть перед нашою зброєю, перед українським судом і перед міжнародним правом. Ніхто з них від цього не втече. До речі, хочу сьогодні відзначити особовий склад оперативно-стратегічного угруповання «Олександрія» за створення умов для успішного наступу, за планування й підготовку активних дій на Херсонщині. Саме тих наших дій, які вже дають відчутний результат. А буде й більше. Тільки за цю добу на Херсонщині від псевдореферендуму було звільнено й стабілізовано такі населені пункти, як Нововоскресенське, Новогригорівка і Петропавлівка. Рух триває. Також я хочу відзначити воїнів наших Повітряних сил, яким сьогодні вдалося збити шість безпілотників іранського виробництва, що їх окупанти намагалися використати проти наших міст. Три безпілотники були збиті зенітниками 302-го зенітного ракетного Харківського полку, а ще три збили наші льотчики-винищувачі з 204-ї Севастопольської бригади тактичної авіації. Я дякую за влучність, хлопці! А зараз скажу окупантам. Даже если вы еще где-то в мире найдете какое-то другое оружие с таким же «естественным» для вашего «русского мира» названием, как эти вот иранские «Шахиды», которыми вы пытаетесь бомбить такие наши города, как, например, Белая Церковь... Это все равно уже ничем вам не поможет. Вы уже проиграли. Проиграли потому, что даже сейчас, на 224-й день полномасштабной войны, вам приходится объяснять своему обществу, зачем все это нужно: эта война, лживая мобилизация и самоуничтожение всех перспектив вашего народа. Когда люди чувствуют свою правоту и находятся на своей собственной земле, они сами все знают. Им не нужны навязчивые лекции по «альтернативной истории» и сеансы политинформации каждый день – то на встрече с учителями, то на совещании о ходе сезонных полевых работ. Украинцы знают, за что воюют. И все больше и больше граждан России осознают, что они должны погибнуть просто потому, что один человек не хочет прекратить войну. Очевидно, кто победит. Сьогодні в Лимані, Святогірську і Яровій Донецької області додалася ще одна ознака повернення нормального життя – ми відновили там виплату пенсій. Видаємо й продуктові набори, гуманітарну допомогу. Повернення українського прапора означає, що й для Донбасу, і для всіх інших територій, які були тимчасово окуповані Росією, знову стає можливим спокійне й соціально забезпечене життя. Ми маємо сьогодні й кілька подій, які дуже вагомо підтверджують віру світу в майбутнє України, довіру світу до нашої міцності. По-перше, починаємо приєднання України до Організації економічного співробітництва та розвитку. Це одна з найпрестижніших глобальних організацій, вона обʼєднує 38 найсильніших держав. Це демократії, це ринкові економіки, це більшість економічного потенціалу світу. Від Австрії до Японії, від Сполучених Штатів Америки до Південної Кореї, від Канади до Туреччини. Україна буде серед них і в цьому форматі. Ми подали нашу заявку на вступ, вона підтримана Організацією. Україна отримала спеціальний статус країни, що приєднується. І всі необхідні умови для повноправного членства ми виконаємо. А вже цьогоріч у Києві запрацює регіональний офіс Організації. Для нас це означатиме ще одну потужну лінію економічної, технологічної та ціннісної співпраці з глобальною спільнотою. Друга подія: разом з нашими друзями – Іспанією та Португалією – подаємо заявку на проведення чемпіонату світу з футболу 2030 року. Це наша спільна заявка. Шанс на її задоволення доволі високий. І справа не тільки в тому, що наші країни відповідають критеріям, яких необхідно дотримуватися, щоб здобути право на проведення чемпіонату. Справа ще й у тому, що буде дуже символічним, коли три країни Європейського Союзу: Іспанія, Португалія та Україна – зможуть разом провести чемпіонат світу. Говорив сьогодні з Генеральним секретарем НАТО Єнсом Столтенбергом. Дуже позитивна бесіда. Подякував йому за підтримку. Скоординували наші найближчі спільні кроки та взаємодію. Вдень провів дуже предметну нараду щодо нашої підготовки до зимового сезону. Ми повністю усвідомлюємо всі ризики. І знаємо, що окупанти теж... готуються до зими. На всіх рівнях влади опрацьовуються сценарії, щоб захистити людей. Ми говоримо чесно: зима буде складною. Але, щоб її пройти, ми накопичуємо газ, вугілля та все інше, що необхідно. Ми працюємо для того, щоб підготуватися. І важливо, щоб так само підготовленими до цього періоду підійшли наші партнери. Що більше ми разом зробимо зараз для того, щоб наблизити мир, що більше буде нашої співпраці й тиску на Росію, то безпечнішим може бути для нас усіх у Європі цей зимовий період. Зокрема й про це говоритиму завтра у своєму виступі на першому саміті Європейської політичної спільноти, який відбудеться в Празі. Окрім того, завтра ж спілкуватимуся з представниками одного з найбільш поважних think tanks англомовного світу – Інституту Лоуї в Австралії. Будуть і інші дипломатичні активності. Я дякую всім, хто воює й працює заради нашої перемоги! Я дякую всім, хто допомагає Україні й тисне на Росію заради миру! Обов’язково переможемо. Слава Україні!</p>
  <div class="source"><a href="https://www.president.gov.ua/news/povernennya-prapora-ukrayini-na-deokupovani-teritoriyi-oznac-78313">https://www.president.gov.ua/news/povernennya-prapora-ukrayini-na-deokupovani-teritoriyi-oznac-78313</a></div>
</article>


<article>
  <h2>Нам потрібна ваша підтримка, щоб прискорити настання миру – звернення Президента України до учасників сесії Генеральної асамблеї Організації американських держав (ОАД), яка триває в Лімі</h2>
  <div class="badges"><span class="chip">UK</span> <span class="chip">2022-10-06</span></div>
  <p>Шановний пане генеральний секретарю! Шановні представники вільних народів Америки! Друзі! Я вдячний за можливість звернутися до вас саме зараз – у час, коли ми перейшли до визначального етапу нашої війни за незалежність. У час, коли наші герої виганяють окупаційну армію з нашої землі. Цю армію Росія відправила в нашу країну, щоб перетворити нас на свою колонію. Як це, на жаль, було раніше – у час імперій. Але мільйони українців стали на захист свободи та своєї держави й точно не дозволять Росії повернути той старий несправедливий час. Ми не сумніваємося, що переможемо в цій війні і зможемо захистити незалежність України. Щоденні перемоги на фронті й десятки звільнених міст і сіл України доводять це. Питання для нас зараз лише в одному: скільки ще наших людей Росія встигне вбити, перш ніж визнає поразку. Скільки ще Росія встигне вкрасти з України зерна, ресурсів, промислових підприємств, які окупанти просто розбирають і вивозять у Росію, а також людей. Вони крадуть людей. Вже понад 1,6 млн українців примусово депортовані в Росію. Вони розпорошені по території цієї держави, розкидані по віддалених регіонах Росії. У багатьох із них відібрали документи, багато з них пройшли через страшні фільтраційні табори окупантів, де над ними знущались і залякували. Це – люди. Але для Росії це також ресурс. Ми робимо все, щоб якнайшвидше звільнити нашу землю, щоб якнайшвидше врятувати всіх наших людей від цього вторгнення. Ми робимо все, щоб поставити крапку у довгому переліку українських жертв, який створює Росія. І саме тому я звертаюся до вас. Нам потрібна ваша підтримка, щоб прискорити настання миру для нашого народу. Скажу відверто: я знаю, що в деяких країнах – членах вашої Організації, на жаль, домінує саме російський погляд на цю війну. А це брехливий погляд. Він можливий у вашій частині світу лише тому, що Росія витрачає щороку мільярди доларів на свої пропагандистські медіа та різні проекти, які створюють ілюзорне враження про неї. Але на боці України факти. І я прошу вас просто поглянути на ці факти. Поглянути зі своєї точки зору. З точки зору того, що пережив ваш великий Американський континент. З точки зору боротьби за незалежність, яку вели ваші народи. З точки зору звичайної людської справедливості, яка так багато значить для ваших країн і людей. І з точки зору того, за що воювали ваші національні герої. Я звертаюся до сторінок історії Американського континенту й запитую: «А на чиєму боці у такій війні, яку Росія розв’язала проти України, був би Сімон Болівар? Кого підтримав би Хосе де Сан-Мартін? Кому співчував би Мігель Ідальго? Думаю, вони не допомагали б тому, хто просто як типовий колонізатор грабує меншу країну. Думаю, вони не підтримали б того, хто постійно бреше й навіть не називає війну війною, ховаючись за визначенням «спеціальна військова операція». Думаю, вони не співчували б тому, хто свідомо поставив різні країни на межу голоду через штучну продовольчу кризу, хто заганяє людей у бідність через цінову та енергетичну кризи – теж штучні – і хто ниций настільки, що воює проти цивільних, знищуючи за допомогою ракет і артилерії всі основи нормального соціального життя – житлові будинки, лікарні, школи, церкви. Я дякую тим із вас, хто вже потужно виступив на захист України й засудив російську війну проти нашої свободи та незалежності. Я дякую вашій Організації за призупинення дії російського статусу спостерігача. Однак ми потребуємо більшого заради миру й заради того, щоб російська армія пішла з усієї захопленої української землі. Тому я прошу вас підтримати нас на кількох рівнях. Перший – це міжнародні організації, зокрема Генеральна Асамблея ООН. Будь ласка, підтримуйте нас у голосуваннях щодо засудження російських агресивних кроків. Це наш із вами спільний інтерес – щоб ніхто у світі більше не міг розпочинати такі загарбницькі війни, як російська війна проти України. І щоб ніхто у світі не думав, що має право на злочинні анексії земель інших народів, як думає Росія. Другий рівень – національний. Ми потребуємо принциповості від ваших держав. Не дозволяйте використовувати ваші економіки для того, щоб фінансувати злочинну війну та воєнні злочини. Не пов’язуйте себе з тими, хто неминуче буде засуджений міжнародною спільнотою. Злочин агресії Росії проти нашої держави, масові вбивства цивільних на українській землі, примусові депортації, численні випадки катувань і зґвалтувань – все це неодмінно отримає свої вироки. Будь ласка, уникайте того, щоб ваші компанії та країни були пов’язані з тими фізичними та юридичними особами Росії, через яких ця держава здійснює свій терор проти України. Підтримуйте санкції проти Росії. Обмежуйте свої торговельні операції з Росією. Захистіть себе від ризику забруднити свою репутацію зв’язками із державою-терористом та її компаніями. І обмежте її можливості продовжувати цю загарбницьку війну проти України. І третій рівень підтримки, якого ми потребуємо, – це рівень звичайних людей. Я не прошу багато. Просто поширюйте правду про цю війну та жертви, спричинені російською агресією. Просто говоріть про це. Хай ваші народи знають, яке зло Росія принесла абсолютно мирному українському народу. Народу, який ніколи не починав жодних загарбницьких війн. Що більшою буде підтримка того, хто бореться за свободу й незалежність, то сильнішою буде свобода загалом у світі й то швидше ми пройдемо увесь шлях до звільнення нашої землі від російських окупантів. Я дякую вам за увагу! Хай живе свобода! Слава Україні!</p>
  <div class="source"><a href="https://www.president.gov.ua/news/nam-potribna-vasha-pidtrimka-shob-priskoriti-nastannya-miru-78305">https://www.president.gov.ua/news/nam-potribna-vasha-pidtrimka-shob-priskoriti-nastannya-miru-78305</a></div>
</article>


<article>
  <h2>Світ повинен показати силу, щоб поставити крапку у спроможності агресора до ескалації – Президент України під час виступу в австралійському Інституті Лоуї</h2>
  <div class="badges"><span class="chip">UK</span> <span class="chip">2022-10-06</span></div>
  <p>Дуже дякую, шановний пане Лоуї! Шановний пане Фулілав! Пані та панове! Дякую за цю можливість звернутися до вас сьогодні й відповісти на найактуальніші запитання нашого з вами часу. Часу, який має такий сильний зв’язок з минулим. Майже вісім років тому, у листопаді 2014 року, тут у вас, у Сіднеї, в Інституті Лоуї, відбувся виступ Ангели Меркель, тоді – Федерального канцлера Німеччини. Зокрема, вона торкнулась і тематики російської війни проти України – злочинної анексії нашого Криму, бойових дій на Донбасі та знищення малайзійського «Боїнга» в небі над Україною. Пані Меркель тоді зазначила, що «українська криза – це справді більше, ніж регіональна криза, вона стосується всіх нас». Ще раз нагадаю: ці слова прозвучали майже вісім років тому, тобто за вісім років до того, як Росія змогла перевести гібридну війну проти України – війну, а не кризу все ж таки – у повномасштабне вторгнення, якого Європа не бачила з часів Другої світової війни. Чому це стало можливим? Чому попри розуміння вже у 2014-му, що російська агресія – це не щось локальне, а справді глобальна загроза, Росія все ж мала можливість ще й такої ескалації, яка почалася 24 лютого цього року? Це запитання виявляє зв’язок нашого з вами часу з іще більш давньою історією. З історією, яка досі так і не стала власне історією. Вона досі з нами – у сьогоденні. 30 вересня цього року керівник Росії оголосив про нібито анексію частини території України. Чотирьох наших регіонів, із яких поки ще не вибитий російський окупаційний контингент. Ця нова спроба Росії загарбати чуже є очевидним намаганням повторити 2014-й – повторити Крим. І не просто анексію як таку. Росія намагається поставити міжнародну спільноту зараз у такі умови, щоб реакція на черговий російський злочин проти міжнародного права не відповідала його тяжкості так само, як тоді, як із Кримом. У 2014-му ми не побачили, наприклад, справді жорстких санкцій проти Росії. Вона не була покарана за цей злочин. Тоді було дуже сильне бажання в багатьох у світі заплющити очі на анексію, вважати війну просто «кризою» і продовжувати відносини з Росією. Хоч тоді й говорили, що загроза глобальна, а діяли так, ніби це було щось таке суто локальне... І сказати, що це посилило відчуття безкарності в агресора, – це нічого не сказати. Але так завжди буває: коли злочинець не отримує належного покарання за скоєний злочин, він сприймає це як дозвіл на подальші злочинні дії. «Вони слабкі», – так реагує агресор, коли не відчуває відповіді. Чи відчує він її зараз? Свідомо чи ні, але керівник Росії обрав дуже символічну дату для початку цієї спроби анексії нашої території. 30 вересня. Цей день повертає нас на 84 роки назад в історії Європи та світу. Саме цього дня інший агресор, але такий схожий на цього, домігся підписання Мюнхенської угоди. Теж – щоб анексувати чужу землю. Зараз ми частіше згадуємо ту угоду під назвою «Мюнхенська змова» і вважаємо її зразком політичного цинізму й фатальної помилки. Помилки, яка коштувала людству десятків мільйонів життів. Але після підписання «Мюнхена» звучали не такі оцінки. Навіть казали, що та угода дасть мир тодішньому поколінню... У різних країнах і різними голосами знову звучить теза про те, що нібито можна просто погодитися, що агресор щось захопив. Що нібито десь можна провести якусь умовну лінію, яка задовольнить апетит Росії, і нібито після цього війна затихне. І що нібито не варто жорстко реагувати на цю спробу анексії, яку Росія почала 30 вересня. Але в цій тезі звучить не що інше, як 2014 рік – помилки тодішніх лідерів. У ній звучить не що інше, як і 1938-й. У ній звучить лише те, що злочинець може залишитися непокараним. А отже, зі спокусою продовжувати. Будьте певні: керівник Росії зараз уважно аналізує реакцію світу на влаштовані ним псевдореферендуми на українській землі й на оголошення про анексію нашої території. Що саме його цікавить? Дуже просто: його цікавить, чи є в нього ще потенціал для ескалації. Якщо реакція світу зараз буде слабкою, Росія придумає якусь нову ескалацію. Ви бачите, що спектр злочинних дій цієї держави дуже широкий: ракетний терор, масові вбивства, злочинні депортації, радіаційний шантаж на захопленій, наприклад, нашій Запорізькій атомній станції, продовольча криза, енергетична криза тощо. Дуже красномовною була й нещодавня диверсія на газогонах у Балтійському морі. Це такі дії, які можуть дестабілізувати життя на цілому континенті. Це реально енергетична зброя масового ураження. Абсолютно кожна країна світу залежить від підводних кабелів і трубопроводів, які можуть бути знищені агресором так само, як і газогони в Балтійському морі. Тому світ зараз повинен показати силу. Сила потрібна, щоб нарешті поставити крапку в агресії, у спроможності агресора до ескалації. На міжнародних майданчиках потрібне чітке й принципове засудження Росії за цю спробу анексії української території, щоб це дуже відрізнялося від того, що було у 2014 році. На рівні держав і союзів держав потрібні нові й жорсткі санкції проти Росії, щоб і цим теж ситуація сильно відрізнялася від 2014-го. На рівні співпраці з Україною потрібні чергові й показові пакети підтримки, передусім оборонної та фінансової, щоб агресор бачив, що його злочинні дії лише ускладнюють ситуацію для нього ж. Зараз, у час, який має такий сильний звʼязок із минулим, ми маємо історичну можливість створити прецедент, що зробить історію агресій власне історією і навчить будь-яких агресорів, що жоден злочин проти міжнародного права ніколи знову не зійде агресору з рук. Наступного тижня на розгляд Генеральної Асамблеї ООН буде внесена резолюція щодо невизнання й засудження чергової спроби анексії Росією наших територій. Ми з Австралією давно маємо принципову й ефективну співпрацю на всіх міжнародних майданчиках, зокрема в ООН. І маємо зараз спрямувати наші спільні можливості так, щоб зробити голосування на Генасамблеї за цю резолюцію максимально однозначним. Я прошу вас, я прошу Австралію застосувати весь свій вплив, щоб переконати якнайбільше держав не залишатися нейтральними й проголосувати за міжнародне право й проти російської анексії. Україна має з Австралією й дуже змістовну співпрацю в оборонній сфері. Ще після першого мого звернення до парламенту й народу Австралії у березні ваш уряд ухвалив рішення про надання Україні «Бушмастерів». Дуже вдячний. Ці машини на відмінно показали себе в реальних бойових діях. Що більше зброї та боєприпасів ми отримаємо, зокрема артилерії, безпілотників, засобів протиповітряної оборони, протитанкової й протикорабельної зброї, то відчутнішою для Росії буде відповідальність за порушення міжнародного права й то меншим буде відчуття в агресора, що в нього нібито є простір для ескалації. Третій елемент – це санкції. Я дякую Австралії за участь у глобальних зусиллях для санкційного тиску на агресора за війну. Але цей тиск має сенс тоді, коли постійно зростає й коли агресор не встигає адаптуватися до санкцій, не встигає знайти шляхи, щоб обходити їх. Зараз час посилити цей тиск. Саме зараз. Саме після того, як Росія влаштувала цей фарс із псевдореферендумами і з цією анексією. Ціна таких дій має бути відчутною, наслідки – сильними. Не має бути жодної ілюзії в агресора, що 2014-й ще може повторитися. І останнє. Світ бачив багато війн. Бачив, як війни десь в одній частині світу впливають на всіх у світі. На це варто дивитися не тільки з погляду безпосереднього негативного впливу війни, а й з погляду впливу її результату. Якщо агресор таки завоює результат для себе, якщо агресивна амбіція задовольняється, то такий результат впливає на всіх у світі ще більше і ще довше, ніж сама війна. Впливає цинізмом. Впливає неминучою руйнацією міжнародного права, послабленням правди. Саме тому злочинна війна має завершитися справедливою поразкою того, хто її розпочав. Агресор має програти. Саме це дає мир поколінням. Не будь-які змови з агресором, не умиротворення агресора, а його програш. А отже, відновлення миру. А отже, Україна має виграти. Це не просто щось про нашу державу. Це про всіх нас у світі. Це й про Австралію також. Про вашу свободу, про вашу безпеку, про наші спільні цінності, про наш спільний мир, які наша перемога може історично посилити. Я дякую вам за увагу! Дякую за підтримку, Австраліє! Слава Україні!</p>
  <div class="source"><a href="https://www.president.gov.ua/news/svit-povinen-pokazati-silu-shob-postaviti-krapku-u-spromozhn-78325">https://www.president.gov.ua/news/svit-povinen-pokazati-silu-shob-postaviti-krapku-u-spromozhn-78325</a></div>
</article>


<article>
  <h2>Російське зло програє, коли наша формула миру переможе – виступ Президента України на зустрічі лідерів Європейської політичної спільноти</h2>
  <div class="badges"><span class="chip">UK</span> <span class="chip">2022-10-06</span></div>
  <p>Шановні пані та панове! Шановні господарі нашої зустрічі й натхненники ідеї нашої зустрічі! Шановний Премʼєр-міністре Фіала! Шановний Президенте Мішель! Шановний пане Президенте Макрон! Шановні лідери Європи! На цій нашій першій зустрічі в такому форматі я хочу привітати вас із заснуванням нашої нової політичної ініціативи. Привітати вас із тим, що завдяки цій ініціативі ми з вами отримали не просто ще один формат співпраці у Європі. Ми отримали дуже потужну можливість повернути мир у Європу. Це об’єднання – Європейська політична спільнота – має реальну змогу стати Європейською спільнотою миру. Миру! Того, що так потрібне Україні. Того, що потрібне абсолютно кожній країні, які представлені тут сьогодні. Зараз у цьому засіданні беруть участь представники всіх наявних у Європі форматів співпраці на фундаменті наших спільних цінностей. Тут з нами й ті, хто увійшов до складу ЄС, і ті, хто готується приєднатися. Тут з нами й ті, хто входить до складу НАТО, і ті, хто вибудовує співпрацю з Альянсом як країни-аспіранти чи партнери НАТО. Тут з нами представники різних регіональних об’єднань європейців. І тут з нами немає представників Росії – держави, яка географічно ніби й належить до Європи, але з погляду своїх цінностей і поведінки є найбільш антиєвропейською державою світу. Ми з вами зараз у сильних умовах, щоб спрямувати всю можливу міць Європи на закінчення війни й гарантування довгострокового миру для України, для Європи, для світу. Україна ніколи не хотіла цієї війни. Україна не робила нічого, щоб її спровокувати. Україна завжди була лідером у мирному врегулюванні. І всі ви добре поінформовані про те, скільки всього робила Україна, щоб спробувати переконати Росію жити без війни. Багато хто з вас особисто брав участь у цих спробах і допомагав нам. Допомагав нам у майже сотні раундів переговорів різного рівня, на яких Росії пропонувався мир. Я дякую кожному й кожній із вас за ці зусилля. Але ми маємо визнати очевидне: ми змушені мати справу з державою, яка не хоче миру. Яка відповідає на всі пропозиції справжнього миру ракетними ударами, провокуванням штучних криз і глумом. Росія всю свою політику підпорядкувала лише одному завданню, а саме: веденню війни. Війни проти України, проти Європи, проти світу. Пані та панове! Колеги! Мир потрібен! Росія вбиває. Вбиває на полі бою в Україні, у наших мирних містах... І на вулицях ваших міст. Російські вбивці здійснювали замахи на людей на території різних країн Європи. І влаштовували диверсії у Європі – проти складів зі зброєю, проти виробництв і тепер уже проти газогонів. Росія залякує й шантажує, щоб світ перестав допомагати тим, кого вона вбиває. Вона використовує все – від продовольчої кризи до радіаційного шантажу, від дестабілізації енергоринків до ядерного шантажу. Все для того, щоб зламати єдність союзників і партнерів, щоб залякати народи, щоб змусити мільйони людей боятись і на основі цього страху поступатися. Поступатися насамперед цінностями. Нашими з вами спільними цінностями свободи, демократії та права народів жити вільно. Росія намагається зафіксувати кожну небезпеку й кожен прояв нестабільності, які вже створила. Ось саме для цього їй те, що вона називає переговорами, ось саме так вона сприймає будь-які угоди. Росія хоче перемалювати кордони, щоб знову розділити світ на зони впливу, знищивши наш спільний простір співпраці та розвитку. Росія корумпує. Корумпує мільярдами, які заробляє на торгівлі енергоресурсами. Це російська формула війни: вбивати, залякувати, фіксувати загрози вільним державам і їхні втрати, руйнувати кордони й корумпувати. І кожен із цих елементів – антиєвропейський. Усі вони спрямовані проти Європи. Україна – це тільки перше поле бою, куди вийшла ця держава. І саме в Україні потрібно її перемогти. Треба реалізувати нашу формулу миру. Я представив її у своєму виступі перед Генасамблеєю ООН. Треба реалізувати її повністю. Пункти нашої формули миру нейтралізують усе, що робить Росія, щоб воювати. Перше – покарати агресора. Посилити санкції проти Росії. Зупинити будь-яку співпрацю з Росією та її компаніями. Виключити її з усіх міжнародних організацій чи принаймні призупинити її членство, її можливість спотворювати діяльність міжнародних інституцій, передусім ООН. Росія робить Організацію Об’єднаних Націй зібранням 192, хто просто змушений терпіти, поки одна держава бреше й глумиться і, коли хоче цього, застосовує право вето, щоб заблокувати реальну можливість ООН повертати мир. Звичайно, для покарання агресора потрібні і спеціальний трибунал щодо злочину агресії Росії проти України, і міжнародний компенсаційний механізм, який змусить Росію відшкодувати завдані нею збитки. Друге – це допомога Україні. Допомагаючи нам, кожна з ваших держав допомагає собі. Подивіться на поле бою в Україні зараз. Це така інтенсивна війна, яку абсолютна більшість держав просто не змогла б вести. І саме тому цю війну потрібно виграти зараз – виграти в Україні. Щоб російський флот не міг заблокувати ще й інші порти на Чорному, Середземному чи будь-якому іншому морі. Щоб російські танки не наступали на Варшаву чи знову на Прагу. Щоб російська артилерія не била по країнах Балтії. Щоб російські ракети не били по території Фінляндії чи будь-якої іншої країни. Така загроза існує. Таку загрозу ми щодня зменшуємо, коли знищуємо окупантів в Україні. Третій пункт нашої формули миру – відновлення безпеки й територіальної цілісності. Ми це робимо. Робимо разом із вами, з вашою допомогою. Четвертий пункт – гарантії безпеки. Ми потребуємо гарантій безпеки до того, як вступимо в НАТО, і на цьому шляху. І ми це зробимо. Зробимо також разом із вами. Наші пропозиції щодо гарантій безпеки представлені партнерам. П’яте – рішучість. За 225 днів повномасштабної війни ми всі вже показали, що Європа може впливати на питання війни та миру. Але тепер – усі разом – ми маємо зробити так, щоб формула війни була повністю заблокована, а формула миру – повністю реалізована. Сьогодні Росія завдала чергових ударів з повітря по українських містах. Знову застосувала іранські безпілотники. Щоденно, до речі, їх застосовує, і поки Іран щоденно розповідає, що їх нібито тут немає. І знову вдарила ракетами. На жаль, знову є жертви – загиблі й поранені люди, спалені будинки. У Запоріжжі після першого ракетного удару сьогодні, коли люди прийшли, щоб розібрати завали, Росія завдала другого ракетного удару... Абсолютна підлість. Абсолютне зло. Тисячі проявів такого зла вже були. Тисячі ще, на жаль, можуть бути. Але буде й день, коли російське зло програє. Це буде саме той день, коли наша формула миру переможе. Коли ми з вами використаємо на повну всі можливості нашої єдності. Тут і зараз я закликаю вас ухвалити базове рішення. Рішення про сенс для цієї нашої спільноти, для цього нашого формату. Ми, лідери Європи, можемо стати лідерами миру. Наша Європейська політична спільнота може стати Європейською спільнотою миру. Тож давайте це зробимо! І хай сьогоднішній день стане початковою точкою. Точкою, від якої Європа й увесь вільний світ пройдуть до гарантованого миру для всіх нас. Це можливо. Дякую вам за увагу! Дякую всім вам за підтримку! Слава Україні!</p>
  <div class="source"><a href="https://www.president.gov.ua/news/rosijske-zlo-prograye-koli-nasha-formula-miru-peremozhe-vist-78329">https://www.president.gov.ua/news/rosijske-zlo-prograye-koli-nasha-formula-miru-peremozhe-vist-78329</a></div>
</article>


<article>
  <h2>Від початку жовтня тільки на Херсонщині від російських окупантів звільнено понад півтисячі квадратних кілометрів – звернення Президента України</h2>
  <div class="badges"><span class="chip">UK</span> <span class="chip">2022-10-06</span></div>
  <p>Українці! Українки! Сьогодні в нас день активної дипломатії. Інформуємо партнерів про чергові прояви російського терору. Про ракетні удари по Запоріжжю та інших містах України. Про застосування іранських безпілотників проти наших людей та інфраструктури. Іран чомусь стверджує, що їх у нас немає. Люди їх бачать у небі. Ми їх збиваємо. А нам кажуть, що їх нібито немає. Що ж, знайдемо способи, щоб їх справді не було. Інформуємо і про наш рух на передовій. Тільки за час від 1 жовтня й тільки на Херсонщині від російського псевдореферендуму було звільнено та стабілізовано понад півтисячі квадратних кілометрів території та десятки населених пунктів. Є успіхи й на східному напрямку. Обов’язково настане день, коли ми прозвітуємо про успіхи і в Запорізькій області – у тих районах, які поки що контролюють окупанти. Настане день, коли ми скажемо і про звільнення Криму. Ця перспектива – очевидна. Очевидно й те, що цим шляхом ще належить пройти. Ще належить багато витримати, багато зробити. Зробити і українцям, і нашим партнерам – усім, хто цінує свободу й міжнародне право. Поспілкувався сьогодні з представниками політичних, бізнесових та експертних кіл Австралії. Відчув повну підтримку та зацікавленість у нашій перемозі. До речі, Австралія входить у топ-10 країн, які надають нам оборонну допомогу. Це дуже вагомий внесок у захист нашої держави, міжнародного правопорядку та людяності як такої. Звернувся до провідних європейських лідерів на саміті Європейської політичної спільноти, що відбувся сьогодні у Празі. Закликав їх зробити все для того, щоб цей наш новий формат співпраці у Європі, який об’єднує різні держави: від Ісландії до Азербайджану, від Іспанії до Туреччини, – міг стати не просто об’єднанням політиків, а об’єднанням миротворців. Європа потребує спільноти тих, хто вміє захищати мир і ставити на місце будь-яких терористів. Цими днями Європейський Союз рухається до запровадження восьмого пакету санкцій проти Росії. Зокрема в цьому пакеті передбачається обмеження морського транспортування російської нафти та створюється інструментарій для обмеження нафтових доходів держави-терориста. Це добре. Але це тільки початок. Маємо зробити так, щоб держава-терорист не отримувала жодного прибутку від продажу нафти й газу. Щоб жоден нафтодолар і жодне газоєвро більше не могли піти на продовження російської війни проти України та всього цивілізованого світу. Впевнений, з часом це буде забезпечено. І я дякую всім європейцям, усім у вільному світі, хто працює заради цього результату. Хто просуває необхідні політичні рішення і хто створює необхідні економічні альтернативи російським енергоресурсам. Завтра продовжу роботу на цьому напрямку. Звертатимусь до учасників засідання Європейської ради. Сьогодні в Києві зустрівся із Самантою Пауер, керівницею Агентства США з міжнародного розвитку (USAID). Обговорили наявні та перспективні програми нашої співпраці, реалізацію нашого плану швидкої відбудови України. Головний наголос у цих програмах – це безпека. І ми скоро представимо суспільству цей новий безпековий підхід до нашої цивільної інфраструктури. Подякував пані Пауер за виділення коштів для підготовки нашої інфраструктури до зимового періоду, зокрема для теплопостачання. Провів сьогодні ж зустріч із керівником МАГАТЕ Гроссі, який прибув до Києва. Зрозуміло, що наші переговори стосувалися передусім ситуації на захопленій російськими терористами Запорізькій атомній станції. Але насправді ця тематика значно ширша. Вона стосується не тільки України й не тільки в контексті радіаційної безпеки. Звичайно, будь-які рішення нинішнього керівника Росії щодо Запорізької станції і будь-які намагання Росії перевести станцію нібито у свою власність є нікчемними і, відверто кажучи, безглуздими. Це ж атомна станція. Це ж вам не який-небудь палац, не ЮКОС чи щось інше, що вже вдавалося вкрасти російському керівництву. Тільки українські фахівці можуть гарантувати, що на Запорізькій станції не буде жодних радіаційних інцидентів. І було важливо почути від пана Гроссі, що міжнародна спільнота буде контактувати щодо ЗАЕС тільки з Україною, бо це – українська власність. Була, є й буде. Зараз на станції близько 500 окупантів. А це не що інше, як 500 ризиків катастрофи. Світ це розуміє. І я дякую за підтримку всім, хто бореться за повернення повного українського контролю над станцією та за її повну демілітаризацію. Інший аспект цієї теми – власне електрика. І якщо Запорізька станція не працює, ми в Україні отримуємо певні складнощі. Отримуємо ситуацію, коли в нас немає профіциту електрики, яку ми можемо, зокрема, експортувати до країн ЄС. Це мінус і для народів ЄС, які втрачають надійне джерело енергопостачання. Це мінус і для нас, українців. Ми говоримо про це чесно. Ми говоримо чесно, що нам усім у Європі треба разом боротися за свої інтереси – у повній єдності. Я дякую всім, хто допомагає Україні! Я дякую всім, хто воює й працює заради нашої перемоги! Слава Україні!</p>
  <div class="source"><a href="https://www.president.gov.ua/news/vid-pochatku-zhovtnya-tilki-na-hersonshini-vid-rosijskih-oku-78341">https://www.president.gov.ua/news/vid-pochatku-zhovtnya-tilki-na-hersonshini-vid-rosijskih-oku-78341</a></div>
</article>


<article>
  <h2>Ми ніколи не маємо зупинятися в захисті свободи й демократії – виступ Президента України на засіданні Європейської ради</h2>
  <div class="badges"><span class="chip">UK</span> <span class="chip">2022-10-07</span></div>
  <p>Шановні друзі! Колеги! Передусім хочу подякувати тобі, Шарлю, і також хочу подякувати чеському головуванню й особисто Прем’єр-міністру Фіалі за цю можливість, за запрошення взяти участь у цьому заході. Україна – як це й має бути – разом з усіма європейцями. Це вже звично для всіх: і на нашому з вами рівні, коли ми регулярно зустрічаємось і спільно працюємо в різних європейських форматах; також і для людей у наших країнах, бо для більшості європейців Україна – це невід’ємна частина європейського простору. Простору свободи, демократії, соціального розвитку й фундаментальних цінностей, які поєднують усіх нас, які роблять Європу такою привабливою для багатьох людей з інших частин світу. Але давайте на мить озирнемося назад, у зовсім нещодавнє минуле. Ще буквально кілька поколінь до нас із вами такий європейський простір, який ми сьогодні маємо, міг бути не більше ніж мрією. Причому настільки сміливою мрією, що було дуже складно повірити, що її можливо реалізувати. Європа була континентом розбрату, войовничих амбіцій, клановості, несвободи, нерівності, бідності. І європейцям доводилося тікати в інші частини світу, щоб просто вижити й реалізувати свій потенціал. Так було. Європа зробила дуже багато, щоб це подолати. І навіть Росії зараз не вдасться зіштовхнути наш із вами континент у таку минувшину. Хоча Росія відверто прагне цього, витрачає на це багато сил, багато коштів, ресурсів. Воює заради цього й провокує антиєвропейські кризи, чиї удари відчувають усі у Європі – від Португалії до Фінляндії. Але що дає впевненість у тому, що європейський шлях незворотний? Відповідь одна: єдність. І єдність не лише лідерів і держав. Не лише у правовому просторі. Не лише у наших із вами інституціях – інституціях ЄС та інших, не лише у їхній роботі. Дуже важливо, що зберігається єдність нашого з вами сприйняття Європи як завдання. І вчора пан Премʼєр-міністр Чехії Фіала, звертаючись до лідерів Європи, що зібралися в Празі на інавгураційну зустріч нового формату співпраці на нашому континенті, нагадав цей образ, що його запропонував Вацлав Гавел. Європа як завдання. Хочу сьогодні, на засіданні Європейської ради ще раз зробити наголос саме на цьому образі. Бо це джерело нашої з вами сили. Європа залишатиметься саме такою, як зараз, поки європейці сприйматимуть те, що мають, те, як живуть, те, що отримали від попередніх поколінь, не як даність, а саме як завдання. Мир у Європі – це не стан, а завдання. Наші цінності, їхня поширеність і міцність – це не даність, а завдання. І демократія – це не те, що може бути завжди, тому що вже є зараз, а також завдання. Соціальний розвиток, прагнення до рівності у різноманітті, якими Європа вирізняється з-поміж інших частин світу, – це теж не щось таке, що ми можемо просто отримати від батьків чи просто передати своїм дітям. Це завдання. І безпека... Безпека – це теж не стан, не даність, не спадок, який можна отримати чи передати, а завдання. Це завдання, що постійно оновлюється, яке ніколи не можна полишити і яке незмінно потребує нових думок, кроків та рішень, щоб зберегти все те, що ми з вами так цінуємо і що так звично для нас. І особливо зараз, у час, коли Європу так жорстоко, багаторівнево атакує найбільш антиєвропейська держава сучасного світу – Росія. На нашу землю – на українську частину Європи – Росія принесла війну. І лише завдяки тому, що український народ зупинив цю навалу Росії, Росія поки не може принести таку ж війну й іншим частинам Європи, зокрема країнам Балтії, Польщі, Молдові. Уся Європа поставлена в умови жорсткої цінової кризи, коли через маніпуляції з енергоринком Росія досягає небаченого тиску на рівень життя абсолютної більшості європейців. І всі ми через захоплення російськими військами Запорізької атомної станції перебуваємо на межі радіаційної катастрофи. Це страшні умови. Але ми всі – разом, ми потужно захищаємося, ми не полишили нашого завдання. Ми налагодили й маємо лише збільшувати нашу взаємодію в безпековій і оборонній сферах. Збільшувати постачання зброї, боєприпасів для захисту від російської навали. Збільшувати виробництво зброї та боєприпасів у Європі, щоб бути незмінно готовими до захисту нашого спільного простору. Авжеж, я розумію, всі ми краще витратили б гроші, які витрачаємо на озброєння, на зовсім інші цілі – мирні цілі, на соціальні потреби. Але хто й чим тоді зможе захистити такі цілі й такі потреби? Ми маємо особливо уважно підійти до питання захисту нашої критичної інфраструктури, і особливо після того, які диверсії сталися на газогонах у Балтійському морі. Ніколи раніше наш континент не був поставлений перед такою загрозою – загрозою знищення підводних трубопроводів, кабелів, тунелів. Але зараз від Росії можна очікувати й цього. Водночас маємо посилювати нашу співпрацю, щоб допомогти одне одному забезпечити всіх європейців належними енергетичними гарантіями. Росія не має досягти успіху у своєму намаганні примусити європейців до енергетичної бідності чи взагалі до повної відсутності енергії. Ключовий виклик при цьому – саме в Україні. Перше – це фізичний захист енергетичних об’єктів від російських ударів. Нам потрібно достатньо систем протиповітряної оборони, щоб не дозволити Росії залишити людей узимку без тепла й електрики. Друге – це Запорізька атомна станція. Маємо нарешті змусити Росію негайно виконати вимоги МАГАТЕ, усіх нормальних людей світу й демілітаризувати станцію. І це не тільки про військову техніку Росії, а й про виведення всіх бойовиків зі станції. Прямо зараз на Запорізькій станції перебувають 500 російських терористів. І їм там не місце! Це абсолютно необхідно для радіаційної безпеки. Це абсолютно необхідно для того, щоб Україна мала потрібний обсяг електрики для експорту. Для експорту, який цієї зими принципово важливий для наших сусідів у ЄС. Третє – це відбудова. Швидке відновлення об’єктів, які Росія зруйнувала бойовими діями. Я вдячний тим країнам, які вже почали роботу за нашим Fast Recovery Plan. І ми очікуємо на змістовне обговорення цієї теми під час конференції в Німеччині 25 жовтня. Ми вже створили й маємо постійно посилювати систему санкційного тиску на агресора. Я дуже дякую вам за ухвалення восьмого пакету санкцій ЄС, який містить зокрема й компонент щодо російської нафти. Маємо продовжувати рух за цим напрямом – напрямом тиску на російський енергосектор, на це основне джерело доходів держави-агресора. І ми маємо зберігати політичну принциповість. Особливо важливо це саме зараз, коли російські сили нарешті посипалися на полі бою і наші герої щоденно звільняють українську землю – село за селом, місто за містом. Щоб зупинити звільнення України, Росія почала маніпулювати темою переговорів і нібито згадала про діалог, який сама ж і відкинула, почавши цю війну проти України й проти вас усіх, проти всієї Європи. Очевидно, що Росія не хоче ніяких справжніх переговорів. Бо якби хотіла, то відреагувала б на десятки наших пропозицій і намагань. Росія просто хоче виграти час. Хоче перегрупувати сили й накопичити ресурси, щоб ударити знову. Ми маємо не дати їй зробити це. Як і все інше у Європі, безпека – це не те, що можна отримати, чимось поступившись чи підписавши якусь угоду. Безпека – це завдання. Завдання вигнати окупанта з окупованої ним території. Завдання притягнути вбивць і катів до законної відповідальності. Завдання відновити дію фундаментальних норм і конвенцій, затверджених міжнародною спільнотою для всіх держав без винятку. Ми маємо бути сильними до нашої з вами перемоги, щоб зберегти все те, що ми так цінуємо. Ми маємо не зупинятися ніколи в захисті свободи й демократії, щоб наші діти й онуки могли насолоджуватися принаймні не меншим обсягом прав і свобод, який є у нас. І ми маємо максимально вкладатися зараз у нашу оборону, у нашу безпеку, у нашу співпрацю, щоб у будь-кого у світі, у кого може навіть просто промайнути думка, щоб розпочати антиєвропейський курс, назавжди збереглося усвідомлення, що сила європейської єдності – нездоланна. Я дякую вам за увагу! Я дякую вам за підтримку! Хай живе об’єднана Європа! Об’єднана – також як завдання. Завдання для нас із вами. Рівних лідерів країн Європи – країн Європейського Союзу. Всіх де-факто, але поки що не всіх де-юре. І це також для нас із вами завдання – завдання заради нашої з вами Європи. Простору свободи, демократії, соціального розвитку та фундаментальних цінностей, які поєднують усіх нас. Дякую вам! Дякую тобі, Шарлю! Слава Україні!</p>
  <div class="source"><a href="https://www.president.gov.ua/news/mi-nikoli-ne-mayemo-zupinyatisya-v-zahisti-svobodi-j-demokra-78353">https://www.president.gov.ua/news/mi-nikoli-ne-mayemo-zupinyatisya-v-zahisti-svobodi-j-demokra-78353</a></div>
</article>


<article>
  <h2>Треба звільняти від російської окупації всі землі, які РФ намагається залишити за собою – звернення Президента України</h2>
  <div class="badges"><span class="chip">UK</span> <span class="chip">2022-10-07</span></div>
  <p>Українці! Українки! Сьогодні ухвалено важливе рішення. Справедливе. Юридично бездоганне. Історичне. Україна підтвердила свою повагу до суверенітету й територіальної цілісності Японії, включно з її Північними територіями, які поки що перебувають під російською окупацією. Сьогодні я підписав відповідний указ. Є відповідна заява Верховної Ради України. І ми закликаємо всіх у світі ухвалити аналогічні рішення. Росія не має жодного права на ці території. Всі у світі це добре знають. І треба нарешті діяти. Треба звільняти від російської окупації всі землі, які окупанти намагаються залишити за собою. Лише так ми можемо повернути повну силу міжнародному праву. Статут ООН і весь комплекс договорів і конвенцій, на яких базується міжнародний правопорядок, працюватимуть лише тоді, коли окупанти програватимуть, а народи світу будуть захищені від будь-яких окупацій. Цією війною проти України, проти міжнародного правопорядку, проти наших людей Росія поставила себе в умови, коли це тепер лише питання часу – реальне звільнення всього, що колись було захоплено й перебуває нині під контролем Кремля. Росія на своєму прикладі покаже всім потенційним агресорам світу, що загарбницька терористична війна в наш час – це шлях до послаблення та неминучої руйнації того, хто починає таку війну. Агресор повинен програти. Так і буде. Щоб такі війни більше не повторювались і щоб мир був дійсно довгостроковим. Нічого не має залишитися загарбникам. Вірю: і для наших партнерів справедливість буде відновлена. Лише протягом цього тижня наші воїни звільнили від російського псевдореферендуму 776 квадратних кілометрів території на сході нашої держави та 29 населених пунктів, зокрема шість на Луганщині. Усього за час від початку цієї наступальної операції вже звільнено 2434 квадратні кілометри нашої землі і 96 населених пунктів. І я хочу сьогодні відзначити бійців 92-ї окремої механізованої бригади, 80-ї окремої десантно-штурмової бригади і 25-ї окремої повітряно-десантної бригади за героїчні зусилля для звільнення української землі. Хороші результати є й на півдні України за цей тиждень – щодня звільняємо і там нашу землю і наших людей від псевдореферендуму. Обовʼязково дійдемо й до земель, які були окуповані Росією раніше. Дякую всім нашим захисникам і захисницям, які це забезпечують! За ці 225 днів уже 29 887 українських воїнів відзначені державними нагородами. 178 воїнів удостоєні звання Героя України. Такий масштаб мужності та героїзму наших бійців однозначно свідчить на користь того, що Україну не зупинити. І кожен з російських ударів, усі прояви російського терору – проти Запоріжжя, проти Харкова, проти Миколаєва, проти Донбасу та всіх інших наших територій – тільки доводять, що звільнення всієї нашої землі – це єдиний фундамент миру й безпеки для всіх українців. Сьогодні взяв участь у засіданні Європейської ради. Подякував нашим партнерам за восьмий санкційний пакет проти Росії і за всю підтримку для України, яка вже надається. Працюємо разом для того, щоб збільшити наші спільні можливості – усіх у Європі. Уже почали готуватись і до важливих подій, які заплановані на наступний тиждень, як в Україні, так і на міжнародному рівні. Буде сильний тиждень для нашої держави, буде сильний тиждень для нашої оборони. Вічна слава всім, хто воює й працює заради миру для України! Вічна слава нашим героям! Слава Україні!</p>
  <div class="source"><a href="https://www.president.gov.ua/news/treba-zvilnyati-vid-rosijskoyi-okupaciyi-vsi-zemli-yaki-rf-n-78365">https://www.president.gov.ua/news/treba-zvilnyati-vid-rosijskoyi-okupaciyi-vsi-zemli-yaki-rf-n-78365</a></div>
</article>


<article>
  <h2>Маємо посилювати наші союзи й співпрацю, маємо позбутися всіх видів залежності від Росії – звернення Президента України до учасників 2BS Forum, що відбувається в Чорногорії </h2>
  <div class="badges"><span class="chip">UK</span> <span class="chip">2022-10-08</span></div>
  <p>Дорогі друзі! Панове президенти! Вдячний за цю можливість звернутися до учасників і гостей вашого безпекового форуму. Безпека – це ключове питання нашого часу. І від того, яку відповідь ми запропонуємо зараз, залежить, без перебільшення, усе. Залежать не тільки наші державні інституції, наш суверенітет, кордони, політичний устрій. Ідеться буквально про життя. Про мир для всіх нас. Вперше за довгі десятиліття ми опинились у таких умовах, коли нам треба захищати право на життя для наших народів. Не просто ті чи інші життєві умови, не просто ту чи іншу концепцію для життя у Європі чи в окремих регіонах, а саме життя. Російська війна проти України – це лише провісник того, що може очікувати будь-яку державу на нашому континенті чи в інших частинах світу, до яких може дотягнутися цей агресор. І я вдячний усім, хто розуміє таке значення російської агресії й допомагає нам – нам, як собі. Отже, аналізуючи елементи російської війни проти нашої держави й конкретні кроки агресора, можна зробити висновки про те, яких форм і методів захисту ми потребуємо заради безпеки. Перше – єдність. Це фундамент. Це те, що має бути завжди не тільки формально, а й по суті. Не тільки на самітах, а й у справах. Не тільки з тими, з ким звик співпрацювати, а з усіма, чиї цінності – спільні і чий спосіб життя – це свобода. Росія боїться нашої єдності. Тому вона робить дуже багато, щоб її зламати. Але ми тільки посилюємо нашу єдність. А отже, Росії нас не підкорити. Ні Україну, ні Чорногорію, ні будь-яку іншу державу вільного світу. Де досягається реальна єдність, там буде мир. Як він буде в нас. Друге – це демократія. Це наш характер. Ми бачимо, що нинішні керівники Росії мають нав’язливе бажання зламати принцип демократичної зміни влади в усіх країнах, щодо яких мають загарбницькі амбіції. Вони не визнають результати виборів і народних рухів тоді, коли через них втрачають вплив. І вони намагаються влаштувати перевороти чи корумпувати політичний процес тоді, коли обирають для себе якусь маріонетку, яка представлятиме їхні інтереси. Маємо жорстко цьому протидіяти. Всі держави Європи повинні демонтувати будь-які російські мережі впливу. Щоб не було поширення дезінформації, корупції та злочинної політики. Для Балкан це важливо не менше, ніж для нашої частини Європи. Третє – це незалежність. Маємо визнати на всіх рівнях у Європі та світі очевидне: Росія загрожує не комусь одному, а всім. Тому й усі мають досягнути повної незалежності від Росії, щоб вона не могла перетворювати залежності від неї на кайдани: економічні залежності, енергетичні, політичні – будь-які. Четверте – це зброя. Це звучить трохи незвично у Європі, але зараз ми бачимо, яку війну Росія може влаштувати буквально з нічого. Росія може заблокувати море для країни, яку хоче захопити. Може спалювати міста й села. Може влаштувати ракетний терор. Погляньте, якої інтенсивності війну ми зараз ведемо для свого захисту. Погляньте, і ви зможете оцінити й обсяг зброї, який може знадобитися для захисту в такій війні, якщо Росія перетворить на поле бою територію ще якоїсь іншої країни. Як би як це не було складно, але маємо забезпечити і зараз для України, щоб ми могли повернути мир усім своїм громадянам, і для Європи після цієї війни такий обсяг зброї, таку потужність зброї, щоб у Росії більше ніколи не могло виникнути бажання зруйнувати мир. І пʼятий пункт – це відповідальність. Довгі роки керівник Росії та його оточення відчували повну безкарність. Вони зруйнували демократію у своїй країні. І вони почали руйнувати все навколо Росії. Вони звикли красти те, що їм подобається, і купувати тих, хто повинен був захищати від них національні інтереси тієї чи іншої держави. Вони почали війну проти України у 2014 році, тому що відчули, що їм за це нічого не буде. Це їм показала війна проти Грузії. Вони здійснили повномасштабне вторгнення в Україну 24 лютого, бо не вірять, що світ зможе притягнути їх до відповідальності не тільки за злочин агресії проти суверенної держави, а й за будь-який злочин, який тільки можна уявити. Тож притягнути їх до відповідальності – це гарантувати довгостроковість миру після цієї війни. Невідворотність покарання – один з ключових принципів кримінального судочинства. І маємо застосувати цей принцип до російського керівництва так, як вони на це заслуговують. Пані та панове! Дорогі друзі! Маємо посилювати наші союзи та співпрацю. Маємо позбутися всіх видів залежності від Росії. Маємо гарантувати собі достатню кількість і ефективність зброї для повноцінного захисту в небі, на землі, на морі та в кіберпросторі – у цій війні, що її вже веде Росія проти України, та у будь-якій новій війні, якщо Росія захоче поширити бойові дії зараз чи повторити агресію в майбутньому. До речі, все це враховано в наших пропозиціях для оновлення архітектури безпеки України та Європи, які ми представили. І я прошу всіх вас ознайомитися з проектом Київського безпекового договору (Kyiv Security Compact), який може стати фундаментальною передумовою миру на сході Європи. І, нарешті, – покарання за агресію. Санкції проти Росії – це обовʼязково. Вони мають не просто діяти, а регулярно посилюватися, щоб держава-агресор не встигала адаптуватись. Я вдячний усім, хто підтримує таку політику! І вдячний усім, хто працює разом з нами для того, щоб кожен російський убивця і кат отримав законне покарання. Я не сумніваюся в перемозі України. Ми можемо повернути мир і свободу всій українській території. Успіхи наших воїнів на передовій це доводять. Але хочу, щоб можна було сказати, що не сумніваюсь і в повній безпеці Європи та кожного з наших народів після цієї війни. Це також можливо. Ми знаємо правильні відповіді на ключове запитання нашого часу, а отже, мир буде. Я дякую вам за увагу! Дякую за підтримку! Слава Україні!</p>
  <div class="source"><a href="https://www.president.gov.ua/news/mayemo-posilyuvati-nashi-soyuzi-j-spivpracyu-mayemo-pozbutis-78369">https://www.president.gov.ua/news/mayemo-posilyuvati-nashi-soyuzi-j-spivpracyu-mayemo-pozbutis-78369</a></div>
</article>


<article>
  <h2>Якщо окупанти втечуть, це буде найкращий для них варіант – звернення Президента України</h2>
  <div class="badges"><span class="chip">UK</span> <span class="chip">2022-10-08</span></div>
  <p>Українці! Українки! Сьогодні на території нашої держави був непоганий і здебільшого сонячний день. На значній території – близько 20 градусів тепла й сонце. На жаль, у Криму було хмарно. Хоча й теж тепло. Але хоч би якими не були хмари, українці знають, що робити. І знають, що наше майбутнє – сонячне. Це майбутнє без окупантів. На всій нашій території, зокрема і в Криму. Якщо окупанти втечуть, поки мають таку можливість, це буде найкращий варіант для них. Якщо їх змушують залишатися – будь-який окупант може знайти спосіб здатися в український полон. Ми гарантуємо всім російським військовим, які добровільно складуть зброю і здадуться в полон, збереження їхнього життя. Україна завжди дотримується всіх міжнародних норм, всіх конвенцій. Будь-яких інших варіантів, щоб окупанти могли на них сподіватися, ми їм не залишимо. І я знову й знову хочу подякувати всім нашим громадянам, хто воює й працює заради миру для України, заради звільнення всієї нашої землі. Цієї доби продовжився рух наших військових, Служби безпеки України, Нацгвардії та всіх, хто бере участь у активних діях – у діях на сході, в діях на півдні нашої держави. Ми тримаємо позиції на Донбасі, зокрема на Бахмутському напрямку, де зараз дуже-дуже складно, дуже жорсткі бої. Хочу сьогодні знову відзначити наших воїнів з 93-ї окремої механізованої бригади «Холодний Яр» за мужність, за стійкість саме на цьому напрямку. Дякую усім нашим зенітникам та кожному, хто залучений до протиповітряної оборони України. Ми робимо все можливе, щоб захистити українське небо, і це один із найвищих пріоритетів для наших дипломатів – прискорювати рішення партнерів щодо надання Україні сучасних та ефективних систем ППО, достатньої їх кількості. Обовʼязково до цього ми прийдемо. На деокупованих територіях жодного дня не збавляємо темпу у відновлювальних роботах. Це транспорт, це електрика, це газопостачання, це пошта, соціальні виплати – всюди, де є реальна можливість це забезпечити, ми забезпечуємо. Дуже прошу всіх українців на території, де були окупанти, особливо уважно ставитися до мінної загрози. Наші вибухотехніки, наші сапери працюють по максимуму, але після окупантів дуже значна площа забруднена мінами. Будь ласка, не ігноруйте попередження щодо мін, не відвідуйте закриту через небезпеку територію, повідомляйте, будь ласка, поліцію, ДСНС чи місцеву владу про будь-які виявлені міни чи боєприпаси, що не розірвалися. І ще одне хочу додати. Сьогодні в Україні відзначається День юриста. Не кожен, хто здобув юридичну освіту, працює в юриспруденції. Але серед тих, хто все ж працює саме в цій сфері, є люди, чий внесок справді історичний. Дуже важливий. Ті, хто розслідує злочини окупантів. Ті, хто допомагає відновити справедливість, зокрема працюючи в галузі правозахисту. Ті, хто робить усе, щоб кожен російський убивця і сама безпосередньо держава-агресор були неминуче покарані за цю війну. Я дякую всім вам за цю дуже важливу роботу! Дякую слідчим, прокурорам, правозахисникам, адвокатам, державним службовцям, працівникам громадських організацій. Дякую всім, хто навчає праву, бореться за верховенство права й допомагає людям захищати свої права, свободи та законні інтереси. Справедливість для України, для Європи, для світу має бути й буде відновлена. Завдяки нашим незламним, сильним, сумлінним і освіченим людям. Вічна слава всім, хто захищає Україну! Слава Україні!</p>
  <div class="source"><a href="https://www.president.gov.ua/news/yaksho-okupanti-vtechut-ce-bude-najkrashij-dlya-nih-variant-78373">https://www.president.gov.ua/news/yaksho-okupanti-vtechut-ce-bude-najkrashij-dlya-nih-variant-78373</a></div>
</article>


<article>
  <h2>Постійний терор проти цивільного населення є очевидною відмовою Росії від справжніх переговорів – звернення Президента України</h2>
  <div class="badges"><span class="chip">UK</span> <span class="chip">2022-10-09</span></div>
  <p>Хочу сьогодні адресувати це моє звернення тим у світі, хто піддається російським маніпуляціям про нібито переговори. Про те, що нібито тільки переговори можуть завершити цю жорстоку російську терористичну війну. Чи хоче держава-терорист миру? Очевидно, що ні. Вона доводить це щодня і щоночі. Запоріжжя. Одне з українських міст, проти якого Росія спрямовує свій ракетний терор. Цієї ночі внаслідок російських ударів по звичайних житлових будинках у Запоріжжі загинули щонайменше 14 людей. На жаль, ця кількість може зрости. Розбір завалів досі триває. Понад 70 людей поранені, серед них 11 дітей. Усім їм надається належна допомога. Сотні сімей залишилися без житла. Від удару однієї з ракет – важкої протикорабельної ракети Х-22 – по звичайному дев’ятиповерховому житловому будинку був зруйнований цілий під’їзд, із першого по шостий поверх. Це був свідомий удар. Той, хто віддав наказ, і ті, хто його виконували, знали, куди б’ють. Удари цієї ночі продовжили серію російських ракетних ударів по Запоріжжю, які лише цього тижня, за час із третього жовтня, забрали життя вже щонайменше 43 людей. А ще були удари по Харкову, по містах Донбасу, по інших містах України... Ще були удари іранськими безпілотниками, авіаудари. Абсолютна більшість із них – по цивільній інфраструктурі нашої держави, по цивільних людях. Коли хтось хоче переговорів – він такого не робить. А коли хтось терорист – він робить саме так. Чи справді переговори допомагають подолати терор? Зараз усім треба чесно дати собі відповідь на це запитання. Терористів знешкоджують. Терор – це злочин, за який має бути покарання. Терор на державному рівні – це один з найбільш жахливих міжнародних злочинів, який загрожує не тільки комусь одному у світі, а всій міжнародній спільноті. Якщо терор залишиться непокараним, якщо терористу вдасться залякати настільки, що хтось у світі хоче просто погодитися заплющити очі на терор, то саме це й буде програшем – програшем свободи, програшем людяності й програшем демократії. Саме цього так хоче Росія. Саме для цього їй і потрібен увесь цей терор – від ракетних ударів до глобальних криз, які спровоковані державою-терористом. Це вже було в історії. Коли минулого разу іншій державі-терористу дозволили робити те, чого вона прагнула, бо сильні світу цього злякались її терору, почалася Друга світова війна. Зараз світ об’єднаний. Зараз усі у світі розуміють, проти чого насправді ведеться Росією ця війна в Україні. Це російська війна проти всіх тих цінностей, які роблять людей людьми, а життя – мирним. Україна виграє в цій війні. Ми можемо звільнити всю нашу землю і можемо поставити на місце державу-терориста. Росія має бути покарана за терор. Тільки це гарантує, що протистояння не розростеться до ще більшого масштабу й не перекинеться на інші країни. Але для цього ми маємо зберегти максимальну єдність – єдність усіх людей світу, які цінують мир, поважають право на життя для кожного й достатньо чесні, щоб визнати: постійний терор проти цивільного населення є очевидною відмовою Росії від справжніх переговорів. Тому потрібне офіційне визнання Росії державою-терористом – визнання на всіх рівнях. Потрібне обмеження будь-яких економічних контактів з будь-якими російськими суб’єктами – не можна бути спонсорами тероризму. Потрібне чітке засудження на всіх рівнях кожного ескалаційного кроку Росії – від терористичних ударів до злочинної спроби анексії нашої території. Відповідна резолюція днями розглядатиметься Генеральною Асамблеєю ООН. Ми побачимо по голосуванню, хто і як ставиться до терористів насправді. І потрібна принципова й достатня допомога Україні. Допомога нашим людям, які є мішенню для держави-терориста. Треба пришвидшити надання Україні достатньої кількості ефективних систем протиповітряної оборони. Саме переговори про надання таких систем ППО, саме переговори про збільшення іншої оборонної, політичної та фінансової підтримки України – це і є той єдиний можливий переговорний формат, який може реально наблизити мир. Я дякую всім, хто допомагає нам протистояти терору! Дякую всім, хто воює й працює заради повернення Україні миру і кожному українцю – гарантій права на життя й безпеку. Вічна памʼять усім жертвам російського терору! Слава Україні!</p>
  <div class="source"><a href="https://www.president.gov.ua/news/postijnij-teror-proti-civilnogo-naselennya-ye-ochevidnoyu-vi-78377">https://www.president.gov.ua/news/postijnij-teror-proti-civilnogo-naselennya-ye-ochevidnoyu-vi-78377</a></div>
</article>


<article>
  <h2>Ми – українці, допомагаємо одне одному, віримо в себе, відновлюємо зруйноване – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-10</span></div>
  <p>Українці! Українки! Ранок важкий. Маємо справу з терористами. Десятки ракет, іранські «Шахіди». У них дві мішені. Енергооб’єкти по всій країні. Київщина і Хмельниччина, Львів і Дніпро, Вінниця, Франківщина, Запоріжжя, Сумщина, Харківщина, Житомирщина, Кіровоградщина, південь держави. Вони прагнуть паніки й хаосу, хочуть знищити нашу енергосистему. Вони безнадійні. Друга мішень – це люди. Спеціально обрали такий час, такі цілі, щоб завдати якнайбільше шкоди. Але. Ми – українці. Допомагаємо одне одному. Віримо в себе. Відновлюємо все зруйноване. Зараз можуть бути тимчасові перебої з електрикою, але ніколи не буде перебоїв із нашою впевненістю – впевненістю в перемозі. Чому саме такі удари? Ворог хоче, щоб ми злякалися, щоб люди побігли. Але бігти ми можемо тільки вперед – і демонструємо це на полі бою. Так буде й надалі. Працюють зараз рятувальники. Працює наша ППО. Вже на зараз 38 повітряних цілей збито. Сьогодні будьте, будь ласка, в укриттях. Завдяки допомозі наших військових все буде нормально. Завжди дотримуйтесь правил безпеки. І завжди памʼятайте: Україна була до того, як з’явився цей ворог, Україна буде й після нього. Слава Україні!</p>
  <div class="source"><a href="https://www.president.gov.ua/news/mi-ukrayinci-dopomagayemo-odne-odnomu-virimo-v-sebe-vidnovly-78381">https://www.president.gov.ua/news/mi-ukrayinci-dopomagayemo-odne-odnomu-virimo-v-sebe-vidnovly-78381</a></div>
</article>


<article>
  <h2>Україну неможливо залякати – тільки ще більше об’єднати – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-10</span></div>
  <p>Дорогий український народе! Ще один день нашої оборони. День складний. Зараз по всій країні тривають відновлювальні роботи. Всі обʼєкти, які були пошкоджені сьогоднішнім ударом російських терористів, ми відновимо. Це лише питання часу. Я поставив завдання всім структурам нашої держави відпрацювати так, щоб відновлення було максимально швидким. У частині міст, у частині регіонів, де електропостачання було перерване через обстріли, подача електрики вже відновлена. Станом на цей час: Харківщина – відновлено постачання енергії на 50%. Енергетикам потрібно кілька годин, щоб відновити електрику для більшості районів. Полтавщина – відновлено майже всюди. Миколаївщина, Запоріжжя, Одещина – підключені. Черкаси – є. Хмельницький – у більшій частині міста світло є. У деяких містах, у деяких районах ще треба попрацювати, щоб дати людям енергію. Чернігівщина, Сумщина, Київ і Київщина, Львівщина, Тернопільщина, Дніпропетровщина – працюємо. Десь потрібні години, десь треба почекати трохи більше, але результат буде всюди. На жаль, 12 людей сьогодні загинули від цієї терористичної атаки. Понад 80 поранені або травмовані. Усі, хто звернувся по допомогу, отримують її. Збройні Сили України, розвідка, Служба безпеки України та всі, хто залучений до захисту нашої держави, також виконують свої завдання. З 84 російських ракет, що були запущені проти України, 43 збиті. З 24 російських безпілотників 13 збито. І навіть після цього кожні десять хвилин я отримую повідомлення про збиття іранських «Шахідів». Тільки за останні години... 16:28 – «Шахід» знищено, район Літки. 17:26 – Кременчук, «Шахід» знищено. 17:36 – Черкаси, «Шахід» знищено. 17:40 – Довгинцеве, Кривий Ріг, «Шахід» знищено. 17:50 – Апостолове, «Шахід» знищено. І так увесь день. Зараз, коли я говорю, я продовжую отримувати ці повідомлення. Тому дотримуйтеся, будь ласка, правил безпеки та зважайте на повітряну тривогу. Небезпека ще є. Але ми боремось. Я дякую нашим Повітряним силам та підрозділам Сухопутних військ, що були залучені сьогодні! Очільники терористів кажуть, ніби вони влучили по всіх цілях, які планували. По-перше, брешуть, як завжди. По-друге, брешуть, як завжди. Погляньте на їхні реальні цілі, окрім обʼєктів енергетики. Погляньте тільки на один лише приклад нашої столиці... Перехрестя у Києві, де я стою. Перехрестя вулиці Володимирської та бульвару Шевченка. Ось така ціль. Сімсот метрів звідси – дзвіниця Софійського собору. Москви ще не було, коли він уже стояв. Трохи далі – Володимирська гірка, місце, яке стало джерелом християнства й культури для сходу Європи. Зокрема для території, яка значно пізніше стала називатися Росією. Поруч зі мною – корпуси університету Шевченка, який невдовзі відзначатиме 190 років. Вони пошкоджені зараз цим російським ударом. Але ми все відновимо. Міський Будинок учителя теж сьогодні зачепило. Свого часу там працювала Українська Центральна Рада, і це місце завжди буде для українців місцем памʼяті про нашу величну історію державотворення. І прямо за мною – дитячий майданчик у парку Шевченка, який теж став мішенню для російської ракети. Але він не просто у парку Шевченка. Він на одній із головних київських музейних вулиць. Зокрема, пошкоджено цим ударом терористів Музей мистецтв імені Ханенків. І так по всіх містах нашої держави – цивільні, культурні, освітні обʼєкти. Хто може із цим усім воювати? Хто може радіти з ударів по таких обʼєктах і по такій землі? Вони кажуть, що хочуть зіштовхнути Україну у XVIII століття. Але вони самі випали у значно давніший час, у час дикунів, якими вони стали цілком свідомо. А Україна все одно залишиться у XXI столітті. Київ бачив різних чужинців. І пережив їх усіх. Київ переживе й цю навалу терористів, у яких немає історії, немає традиції, немає культури. Вони тимчасові. І навіть якщо 70 років живуть, нічого не встигають зрозуміти. Україну неможливо залякати. Тільки ще більше обʼєднати. Україну неможливо зупинити. Тільки ще більше переконати, що терористів треба знешкоджувати. Російська армія спеціально завдала цих ударів саме в ранкову годину пік. Це характерна тактика терористів. Вони хотіли нагнати більше страху й зачепити більше людей. Вони зачепили. Вони зачепили увесь світ. Сьогодні я вже говорив з канцлером Німеччини, Президентом Франції, Еміром Катару, Президентом Польщі, Премʼєр-міністром Нідерландів, Премʼєр-міністром Британії та Генеральним секретарем ООН. Провів зустріч з Послом США. Заплановані зараз у мене розмови з Премʼєр-міністром Канади та Президентом Сполучених Штатів. Завтра – Премʼєр-міністр Італії. Дякую всім за чітку підтримку! Консолідуємо світ. І відчуваю, що світ з нами. На завтра вже заплановане й екстрене засідання G7. Працюємо над резолюцією для Генеральної Асамблеї ООН щодо засудження Росії за всі її ескалаційні кроки, за її терор. Терор неминуче отримує глобальну відповідь. І відвертість російського терору тільки спонукає всіх до більшої рішучості. Щодо енергетики. Ми зробимо все, щоб відновити нормальне виробництво й постачання електрики. Нам потрібно, щоб електрика була в усіх родин, незалежно від будь-яких проявів російського терору. Нам потрібно, щоб енергією були забезпечені всі наші домівки, в усіх областях. Тому зараз нам потрібне розумне споживання електрики. Є години пікового навантаження на енергосистему – із 17-ї до 22-ї. Я дуже прошу вас, будь ласка, у цей час споживайте електрику так, щоб не перевантажувати енергосистему. Прання, прасування, ремонт і використання інших електроприладів, які споживають багато енергії, будь ласка, переносьте – до 17-ї години чи після 22-ї. Велике прохання. Що більше українців споживатимуть електрику саме так, то стабільніше працюватиме наша енергосистема. Ми робимо все, щоб отримати сучасну ППО. І я дякую партнерам, які вже прискорюють постачання. Робимо все, щоб посилити наші Збройні Сили. І вже зараз окупанти не можуть нічого нам протиставити на полі бою, а тому і вдаються до цього терору. Що ж, зробимо поле бою ще боліснішим для ворога. І відновимо все зруйноване. Будь ласка, допомагайте одне одному! Будь ласка, піклуйтеся про тих, хто залишається на самоті в таких обставинах! Вірте в себе, в Україну, у Збройні Сили України та в нашу перемогу! Слава Україні!</p>
  <div class="source"><a href="https://www.president.gov.ua/news/ukrayinu-nemozhlivo-zalyakati-tilki-she-bilshe-obyednati-zve-78401">https://www.president.gov.ua/news/ukrayinu-nemozhlivo-zalyakati-tilki-she-bilshe-obyednati-zve-78401</a></div>
</article>


<article>
  <h2>Необхідно збільшити спільні зусилля, щоб створити повітряний щит для України – виступ Президента Володимира Зеленського на відеоконференції лідерів «Групи семи» та України</h2>
  <div class="badges"><span class="chip">UK</span> <span class="chip">2022-10-11</span></div>
  <p>Дорогі колеги, дорогі друзі! Дякую, пане канцлере Шольц, за скликання цього позачергового саміту «Групи семи» і дякую всім країнам, що підтримали цю ініціативу, і всім лідерам, які зараз тут присутні. Уже другий день Україна потерпає від масованих російських ракетних ударів. І 230-й день – від російської терористичної війни. Відучора ворог застосував уже понад сотню крилатих ракет і десятки різних безпілотників, включно з іранськими «Шахідами». І кожні десять хвилин я отримую повідомлення про застосування ворогом іранських «Шахідів». Ось за одну годину цього ранку – як приклад: 5:01 – «Шахід» збито над Чорним морем. 5:11 – іще один збито. 5:13 – ще один. 5:28 – знову «Шахід». 5:30 – іще «Шахід». 5:36, 5:49 – знову два «Шахіди». І так майже щогодини! Плюс 28 пусків російських ракет сьогодні. І це лише за цей ранок. І 84 ракети за вчора. Ми всі маємо бути свідомі того, що це ворог не тільки України. Це ворог і кожного з вас. Він не обмежується тільки ракетами. Бачимо диверсії проти газогонів у Балтійському морі й проти критично важливих кабелів у Європі. Бачимо енергетичну кризу, продовольчу кризу й штучну загрозу голоду для африканських і азійських країн. І хто це все робить? Хто провокує й розпалює? Держава-терорист. І це – Росія. Сьогодні це так. Росія хоче спровокувати хаос в Україні й в усьому демократичному світі й тому використовує все: від ракетних ударів до захоплення атомної станції, погроз радіаційною катастрофою, від диверсій проти інфраструктури у Європі до свідомої спроби знищити енергообʼєкти України. Знищити всі. Все це ми повинні з вами зупинити. Я дякую вам за всю вже надану допомогу. Вона велика, вона суттєва. Але керівник Росії, який зараз перебуває на завершальному етапі свого правління, все ще має можливість для посилення ескалації. Ця його можливість є загрозою для всіх нас. Але ми можемо подолати цю загрозу. У нас є формула миру. І зараз, реагуючи на російський терор, на псевдореферендуми й спробу анексії нашої території, ми можемо застосувати формулу миру так, щоб у держави-терориста не залишилося жодного шансу. Перший пункт – оборонна підтримка. Повітряний щит для України. Це частина гарантій безпеки, які є елементом нашої формули миру. Коли Україна отримає достатню кількість сучасних та ефективних систем ППО, ключовий елемент російського терору – ракетні удари – перестане працювати. Я дякую Німеччині й особисто канцлеру Шольцу за прискорення постачання IRIS. Дякую США й особисто Президенту Байдену за рішення надати сучасні ПРО та ППО. І віримо, пане Президенте, що це будуть і системи середнього й дальнього радіуса дії, які дадуть змогу створити ешелоновану систему оборони. Я дякую всім, хто допоміг нам уже зараз забезпечити нашу систему ППО, що дає змогу знешкоджувати частину російських ракет і безпілотників. Але! Одних тільки «Шахідів» Росія замовила в Ірану 2400 – за даними нашої розвідки. І тому, шановний пане канцлере, шановний Президенте Сполучених Штатів, важливо, щоб ми мали достатню кількість ракет до наданих систем ППО і ПРО і щоб ці системи були інтегровані з нашою системою оборони. Я просив би, щоб наші міністри оборони обговорили це завтра у форматі «Рамштайну». Пане Президенте Франції! Пане Прем’єр-міністре Італії! Ми дуже очікуємо постачання систем SAMP/T. І, якщо це можливо, вони потрібні вже найближчими місяцями. Шановні друзі! Пані Премʼєр-міністре Трасс! Пане Премʼєр-міністре Трюдо! Пане Премʼєр-міністре Кішіда! Шановний Президенте Шарль Мішель! Шановна Урсула фон дер Ляєн! Я прошу вас посилити спільні зусилля, щоб фінансово допомогти створити повітряний щит для України. Мільйони людей будуть вдячними «Групі семи» за таку допомогу. Другий пункт – територіальна цілісність України. Це також елемент нашої формули миру. І він логічно поєднується з третім пунктом – із покаранням, що є невідʼємним елементом будь-якої формули миру. Хто розпочав збройну агресію – той міжнародний злочинець. Той має бути засуджений. Захист територіальної цілісності України – це захист усього міжнародного правопорядку, починаючи зі Статуту ООН. Різні потенційні агресори у світі спостерігають зараз за реакцією демократій на влаштований Росією фарс із псевдореферендумами та спробою анексії. Росія має бути повністю ізольована й покарана. Покарана і політично, і санкційно. Я дякую нашим європейським друзям за восьмий санкційний пакет. Але подивіться – восьмий пакет не є покаранням для Росії. Росія почала новий етап ескалації, а отже, потрібен новий санкційний пакет – сильний пакет. І я прошу вас розробити його! Ми маємо на рівні всієї «Групи семи», усього нашого демократичного світу відповідати симетрично: коли Росія атакує енергетичний сектор і енергетичну стабільність наших країн, треба заблокувати санкціями її енергетичний сектор, зламати стабільність російських доходів від торгівлі нафтою й газом. Потрібна жорстка цінова стеля для експорту нафти й газу з Росії – нуль прибутку для держави-терориста. Саме такі кроки можуть наблизити мир – вони спонукають державу-терориста задуматися про мир, про невигідність війни. Треба визнати й очевидний факт: із цим керівником Росії, який не має майбутнього, не може бути й діалогу. Він сам відкинув діалог. Попри всі наші намагання домовитися про мир протягом років! Він говорить ультиматумами, терор – це і є його ставлення до світу, до інших людей. Після російських ударів, усіх убивств, усіх знущань з мирних людей і міжнародного права ваші ж суспільства вас не зрозуміють, якщо не обірвати будь-які перспективи цього керівника терору. Ми всі у світі маємо усвідомити: розмови можуть бути або з іншим керівником Росії, який визнаватиме Статут ООН, базові принципи людяності, територіальну цілісність України, або в іншій конфігурації, щоб ключовий терорист не мав змоги завдяки терору впливати на ключові рішення. Зараз одна людина блокує мир, і ця людина – у Москві. Зараз, поки ми не маємо можливості для дипломатії через те, що цей керівник Росії вірить тільки в терор, ми потребуємо оборонної підтримки. Саме на полі бою виборюється мир. Але також і в площині дипломатії – у нашій роботі над гарантіями безпеки для України й доповненням нинішньої архітектури безпеки у Європі. Проект Kyiv Security Compact – це реальний внесок у безпеку, це далекоглядний елемент формули миру для всіх нас. Я прошу вас підтримати цей Compact! І ще одне. Мир можливий не просто тоді, коли є мир з одним сусідом, а коли він – з усіма сусідами. І я хочу звернути увагу на одну країну. Територія Білорусі вже застосовується для ударів по Україні. І зараз бачимо більшу загрозу. Росія намагається прямо втягнути Білорусь у цю війну, розігруючи провокацію з тим, що ми нібито готуємо удар по цій країні. Опосередковано вона вже втягнула їх. А прагне втягнути безпосередньо. Україна не планувала й не планує військових заходів проти Білорусі. Нас цікавить лише відновлення нашої територіальної цілісності. Але, щоб повністю зняти цю провокацію, щоб зняти ці наративи, які звучать від Лукашенка, щоб зняти навіть припущення щодо будь-якої загрози нібито від нас, ми пропонуємо своє рішення. На кордоні України й Білорусі може бути розміщена місія міжнародних спостерігачів для моніторингу безпекової ситуації. Формат може бути опрацьований нашими дипломатами. І я прошу вас на рівні «Групи семи» підтримати цю нашу ініціативу. Дорогі колеги! Зараз – визначальний час. Цей керівник Росії, відчуваючи наближення свого фіналу, пробує терористичним ривком примусити демократичний світ здатися. Відступити. Програти. Це може бути бажанням лише неадекватної людини – більш як сотня тільки ракетних ударів менш ніж за дві доби проти цивільних людей, проти цивільної інфраструктури, псевдореферендуми, злочинна спроба анексії... Вдумайтесь: радіаційний шантаж! Терорист має програти. Він має постійно відчувати, що відповідальність за терор є. Давайте це забезпечимо! Я дякую вам за допомогу! Прошу пробачення, що не встиг зараз подякувати кожній країні окремо, кожному лідеру персонально. Але Україна вміє бути вдячною, ми будемо вдячними, ми вдячні. Ми наближаємо мир разом! Слава Україні!</p>
  <div class="source"><a href="https://www.president.gov.ua/news/neobhidno-zbilshiti-spilni-zusillya-shob-stvoriti-povitryani-78417">https://www.president.gov.ua/news/neobhidno-zbilshiti-spilni-zusillya-shob-stvoriti-povitryani-78417</a></div>
</article>


<article>
  <h2>Ми підготували номінаційне досьє Одеси для включення до списку Всесвітньої спадщини – звернення Президента України до учасників 215-ї сесії Виконавчої ради ЮНЕСКО</h2>
  <div class="badges"><span class="chip">UK</span> <span class="chip">2022-10-11</span></div>
  <p>Пані та панове! Шановні захисниці й захисники освітніх, наукових і культурних здобутків людства! Сьогодні Україна переживає вже 230-й день повномасштабної війни. Яким був сьогодні ваш ранок? Я скажу, яким був наш. На 8-му годину ранку більша частина території України вже була у стані повітряної тривоги. Росія здійснила запуски крилатих ракет з районів Каспійського та Чорного морів. Сьогодні в Україні діти знову не пішли в садочки, у школи, в університети. Всюди навчання онлайн. У цій війні ми не можемо знати, хто і що стане мішенню для російських ракет. Діти чи дорослі... Освітній об’єкт чи культурний... Об’єкт критичної інфраструктури або, наприклад, меморіал жертвам Голокосту. Для Росії все це – однакові мішені. Цієї ночі російська ракета вдарила по будівлях Хортицької академії в Запорізькій області. Для чого? Така тактика, тактика терористів. Уже понад 2600 освітніх обʼєктів зруйновано або пошкоджено ось такими терористичними ударами Росії. Учора в Києві, у нашій столиці, російська ракета вдарила по перехрестю в центральній частині міста. Загинули люди – згоріли просто в машинах. І це було за 700 метрів від дзвіниці Софійського собору – об’єкта Всесвітньої спадщини ЮНЕСКО. На тому ж таки перехресті розташовані корпуси університету Шевченка – одного з найважливіших університетів сходу Європи. Він постраждав від цього удару. Інститут філології розбитий. Росія може присвоїти собі спеціальне звання переможниці університетів, інститутів, академій і шкіл. Скільки крилатих ракет у закладів освіти? Нуль. А в Росії – сотні ракет. Ось така її перемога. Інша російська ракета вчора ж у Києві вдарила по вулиці Терещенківській. Були пошкоджені будівлі музею Ханенків, де зберігаються, зокрема, шедеври Веласкеса, Канови, Челліні, будівлі музею Шевченка, одне з найвідоміших київських видавництв. Чи можете ви уявити ракетний удар по Бабиному Яру у Києві – місцю поховання 100 тисяч жертв нацистських розстрілів? А цей удар був. Чи можете ви уявити обстріл Менори у Дробицькому Яру Харківської області, де поховані 20 тисяч жертв нацистів? А цей обстріл також був. 540 – це загальна кількість пошкоджених російськими ударами обʼєктів культурної спадщини, культурних інституцій та релігійних споруд в Україні за час повномасштабної війни з 24 лютого. Майже 200 зруйнованих або пошкоджених храмів! І, можливо, поки я звертаюся до вас зараз, одним із російських ударів були пошкоджені ще й інші культурні чи освітні обʼєкти, ще й інші меморіали чи храми. Пані та панове! Шановні захисниці й захисники освітніх, наукових і культурних здобутків людства! Скажіть, будь ласка, чому представники Росії досі серед вас? Що вони роблять у ЮНЕСКО? Як взагалі можуть бути в ЮНЕСКО представники держави-терориста, яка пишається тим, які руйнування спричиняє в іншій країні? Я дякую ЮНЕСКО за підтримку України в цей час і за всі принципові заяви, які були зроблені на захист України та культури від російської агресії. Але все ж потрібні нові кроки – кроки, які Росія відчує. Держава-терорист точно не має права головувати в одному з ключових органів з охорони культурної та природної спадщини – Комітеті Всесвітньої спадщини ЮНЕСКО. Таке російське головування знецінює саму інституцію – її вагу, її репутацію. Не можна віддавати Росії на знищення авторитет ЮНЕСКО. Держава-терорист має бути виключена з усіх органів ЮНЕСКО і з самої організації. Хай це буде історичним прикладом для всіх у світі, що ніхто не буде терпіти ворога культури, ворога історії, ворога освіти, ворога науки. На жаль, таким є вибір Росії – протиставити себе всьому, що має значення для людства. Це її свідомий вибір. Друге, що зараз потрібно, – це розширення наших із вами спільних зусиль для захисту культурної спадщини в Україні. Саме зараз! Коли загроза від російських ударів щоденна. Маємо дати чіткий сигнал, що світ не заплющить очі на знищення нашої спільної історії, нашої спільної культури, нашої спільної спадщини. Одним із кроків для цього має стати збереження історичного центру Одеси – прекрасного міста, важливого порту на Чорному морі та джерела культури для мільйонів людей у різних країнах. Разом із партнерами ми підготували номінаційне досьє Одеси для включення до списку Всесвітньої спадщини. Це ми передаємо до ЮНЕСКО. І я звертаюся до вас із проханням ініціювати проведення позачергової сесії Комітету Всесвітньої спадщини ЮНЕСКО, щоб вирішити це питання для Одеси. І, будь ласка: це не може затягуватися, це не може відкладатися. Одеса, як і всі інші міста України, є мішенню для російських ударів. Будь ласка, підтримайте Одесу! Покажіть саме на рівні ЮНЕСКО, що російський терор має закінчитися. Колеги! Україна є сумлінним членом Організації Об’єднаних Націй з питань освіти, культури і науки з 12 травня 1954 року. Наша держава завжди вкладається лише у збереження нашої з вами спільної спадщини й ніколи – у руйнування! Зараз ми потребуємо вашої підтримки. Підтримки так само у збереженні й захисті освіти, науки, культури. Я хочу висловити подяку ЮНЕСКО та її партнерам за готовність надати 50 тисяч комп’ютерів для українських учителів для забезпечення навчання онлайн. Але ми потребуємо більшого. Ми вже пропонуємо партнерам – і на державному рівні, і на рівні міжнародних та громадських організацій, бізнесу – долучитися до відбудови України після бойових дій. Частина партнерів приєдналась. Зараз я звертаюся до тих, хто ще поки не вирішив підтримати українську відбудову. Цей проект обов’язково стане найбільшим економічним та інфраструктурним проектом у Європі за останні 50 років. І це історична можливість для кожного з вас – бути учасниками цього проекту, бути історично вагомими захисниками освіти, культури й науки – наших із вами спільних здобутків. Вірю, що нашої із вами спільної міцності вистачить, щоб терор ніколи не переміг. Я дякую вам за увагу! Дякую за цю можливість звернутися сьогодні до вас! Слава Україні!</p>
  <div class="source"><a href="https://www.president.gov.ua/news/mi-pidgotuvali-nominacijne-dosye-odesi-dlya-vklyuchennya-do-78421">https://www.president.gov.ua/news/mi-pidgotuvali-nominacijne-dosye-odesi-dlya-vklyuchennya-do-78421</a></div>
</article>


<article>
  <h2>По всій Україні доволі швидко й ефективно відбуваються відновлювальні роботи – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-11</span></div>
  <p>Українці! Українки! Ворог здійснив другу хвилю терористичної атаки проти нашої держави. За сьогоднішній ранок – 28 ракет, із них 20 збито. Понад 15 безпілотників, майже всі – ударні іранські. Більшість збито. Я дякую всім нашим бійцям Повітряних сил, Сухопутних військ і розвідки, які залучені до захисту від цих російських ударів! І, до речі, за поданням військового командування хочу відзначити ще за вчорашній день солдата Дмитра Шумського (зенітно-ракетний взвод 57-го окремого радіотехнічного батальйону, Чернігівський напрямок). 10-го жовтня Дмитро Шумський проявив відмінні навички та реакцію і за допомогою ПЗРК «Стінгер» збив дві крилаті ракети терористів. Одна людина врятувала десятки життів. Дякую за це! По всій країні доволі швидко й ефективно відбуваються відновлювальні роботи. Якби ще не сьогоднішні удари, то вже поновили б енергопостачання, водопостачання і звʼязок, які терористи пошкодили вчора. А сьогодні Росія добʼється додатково лише одного: трохи затягне наше відновлення. Де були руйнування – всюди буде оновлена інфраструктура. Де були втрати – вже є або ще будуть будівництва. Де були будь-які надії ворога – будуть руїни російської державності. І я дякую всім, хто на своєму рівні забезпечує відновлення після ударів терористів. Дякую рятувальникам – понад тисячі працівників ДСНС, які миттєво прибули на виклики й почали знешкодження наслідків терористичних атак. За поданням міністра внутрішніх справ я хочу особливо відзначити самовіддані та рішучі дії старшого прапорщика Бориса Шаповалова, командира відділення у Запорізькій області; сержанта Олександра Сміяна, пожежника-рятувальника, Запорізька область; прапорщика Юрія Лозинського та молодшого сержанта Олексія Білецького, респіраторників гірничо-рятувального відділення, місто Київ. Дякую всім лікарям, які надавали допомогу пораненим і травмованим! Дякую всім енергетикам і працівникам комунальних служб – за якісну реакцію та швидку роботу. Я дякую працівникам місцевої влади, очільникам місцевого самоврядування та урядовцям, які працювали разом, справді у єдності й на відмінно. Зараз більшість міст і сіл, які терористи хотіли залишити без електрики та звʼязку, вже з електрикою та звʼязком. У деяких містах і районах роботи ще тривають. У деяких містах і районах енергетиками застосовуються тимчасові обмеження енергопостачання за графіком – це необхідно виключно для того, щоб підтримувати стабільність енергосистеми. Уряд усе це контролює – стараємося відновити нормальні умови максимально швидко. Дякую також і всім українцям, які вчора дослухалися й обмежили власне споживання електрики у пікові години – із 17-ї до 22-ї. Завдяки нашій із вами сумлінності вдалося зберегти в середньому по країні десяту частину енергії, що дало змогу системі працювати стабільніше. А мета наша з вами має бути – берегти чверть електрики саме в ці пікові години. Сьогодні і найближчим часом варто це робити. Будь ласка, переносьте споживання енергії технікою, що потребує багато електрики, на інші години доби. Це нескладно для окремої людини, і це дає великий результат у межах всієї нашої країни. Взяв участь сьогодні в роботі позачергового саміту «Групи семи», який був скликаний німецьким головуванням за нашою ініціативою. Обговорили реагування найсильніших демократій на цю нову російську ескалацію. За таку нову хвилю терору має бути й нова хвиля відповідальності для Росії. Нові санкції, нові форми політичного тиску й нові форми підтримки України. Завтра у форматі «Рамштайну» відбудеться обговорення оборонної підтримки України. Очікую від партнерів прогресу в питанні про протиповітряну й протиракетну оборону, домовленостей щодо нового постачання іншої необхідної нам зброї та боєприпасів. Держава-терорист має бути позбавлена навіть думки про те, що будь-якою хвилею терору може чогось досягти. Окреме завдання для розвідки – встановити всіх, хто залучений до цих ракетних атак проти України, до схем з іранськими дронами. Індивідуальна відповідальність терористів має бути так само, як і відповідальність держави-терориста. Працюємо заради цього. Провів сьогодні окремі розмови з Премʼєр-міністром Італії та Премʼєр-міністром Австралії. Почув абсолютно чітку підтримку, абсолютно чітке засудження всіх проявів російської агресії проти України та міжнародного права. Маємо й докладну заяву «Групи семи», зокрема й про те, що всіх відповідальних за терор проти України буде притягнуто до відповідальності. Починаючи з теперішнього політичного керівництва Росії і закінчуючи всіма, хто обслуговує ці терористичні інтереси. Людство й людяність сильніші, ніж будь-які терористи. Я дякую всім, хто воює й працює заради нашої перемоги! І ще одне. Сьогодні вдалося звільнити з російського полону 32 наших воїнів. Робимо все для України – можливе й неможливе. Дякую всім, хто працював на цей результат! Слава нашому прекрасному народу! Все зруйноване – відновимо! Слава Україні!</p>
  <div class="source"><a href="https://www.president.gov.ua/news/po-vsij-ukrayini-dovoli-shvidko-j-efektivno-vidbuvayutsya-vi-78429">https://www.president.gov.ua/news/po-vsij-ukrayini-dovoli-shvidko-j-efektivno-vidbuvayutsya-vi-78429</a></div>
</article>


<article>
  <h2>Уся російська машина терору має бути й буде знешкоджена – звернення Президента України</h2>
  <div class="badges"><span class="chip">UK</span> <span class="chip">2022-10-12</span></div>
  <p>Бажаю здоров’я, шановні українці! Щойно взяв участь у роботі другої міністерської зустрічі країн-донорів, МВФ і Світового банку, які допомагають нашій державі зберігати фінансову стабільність. Ключове питання – це покриття дефіциту нашого бюджету та швидка відбудова критичної інфраструктури, житла й соціальних об’єктів, які зруйновані або пошкоджені ударами окупантів. Ідеться про значні суми – десятки мільярдів доларів для бюджету і Fast Recovery. Але потенціал демократичних країн значно більший, ніж наявні потреби. Тож консолідуємо підтримку партнерів заради України. Створюємо фінансовий «Рамштайн» – системний інструмент для постійної підтримки нашої боротьби за свободу. Сьогодні ж відбулося й чергове засідання у форматі оборонного «Рамштайну». Доволі продуктивне. Передусім обговорювали надання нашій державі систем протиповітряної й протиракетної оборони. Що зухвалішим і жорстокішим стає російський терор, то очевидніше для світу, що допомога Україні із захистом неба – це одне з найвагоміших гуманітарних завдань для Європи нашого часу. Вірю, що впораємося з цим завданням. І я вдячний тим нашим партнерам, які вже вирішили посилити саме таку підтримку нашої держави – підтримку для ефективного захисту в повітрі. До речі, хочу сьогодні відзначити бійців наших Повітряних сил на південному напрямку. Там досягнуті непогані результати, зокрема збито чотири російські ударні гелікоптери і вже понад десять ударних безпілотників іранського виробництва. Довелося захищати наше небо сьогодні й на інших напрямках. Маємо позитивні новини з оборонного «Рамштайну», пов’язані з додатковим посиленням нашої армії сучасною артилерією. Дякую партнерам! По всій країні сьогодні продовжилося відновлення після дводенної російської ракетної атаки. Тоді були пошкоджені енергообʼєкти на території 12 областей та у столиці. Станом на цей час повністю відновлено технічну можливість постачання електрики в більшості областей. У чотирьох регіонах роботи тривають, ремонти мають завершитися найближчим часом. Наші енергетики в деяких містах і районах змушені застосовувати графіки стабілізаційних відключень. Це потрібно виключно для збереження нормальної роботи всієї енергосистеми в таких умовах – в умовах, коли виробництво електрики зменшилося. І я хочу ще раз подякувати всім нашим людям, які поставилися до цієї ситуації свідомо й роблять свій дуже важливий внесок у гарантування нормальної роботи енергосистеми України. Варто продовжувати розподіляти своє споживання електрики за годинами всієї доби, щоб у пікові години якомога менше використовувати техніку, що потребує значного обсягу електрики. Хочу сьогодні також подякувати всім головам областей, мерам міст і головам громад, які суттєво скоротили споживання електрики в комунальній сфері. Це важливо! Украй жорсткою залишається ситуація в усіх районах, які межують із передовою. У ніч на сьогодні окупанти обстріляли Нікополь Дніпропетровської області з «Градів» і ствольної артилерії. Серед поранених – дитина, дівчинка 2016 року народження. Дуже важке поранення... Вранці російські терористи обстріляли Авдіївку Донецької області. Центральний ринок. Окупанти били з «Градів». Станом на цей час у переліку загиблих – сім людей, 12 поранено. Наша розвідка, спеціальні служби, правоохоронні органи зʼясовують усі деталі щодо цих та інших російських ударів. Жоден російський терорист не зможе залишитися невідомим для правосуддя – ми будемо знати всі імена і всі деталі. Україна притягне до відповідальності кожного російського вбивцю й ката – від командувачів до рядових, що виконували злочинні накази. Не забудемо, до речі, й про пропагандистів терору. Усі, хто виправдовує російський терор і підбурює агресії, усі, хто закликає до вбивств й заохочує знущання з наших людей, відповідатимуть нарівні з убивцями й катами. Уся російська машина терору має бути знешкоджена. І буде знешкоджена. Дякую всім, хто наближає нашу перемогу! Дякую всім, хто допомагає Україні! Слава Україні!</p>
  <div class="source"><a href="https://www.president.gov.ua/news/usya-rosijska-mashina-teroru-maye-buti-j-bude-zneshkodzhena-78441">https://www.president.gov.ua/news/usya-rosijska-mashina-teroru-maye-buti-j-bude-zneshkodzhena-78441</a></div>
</article>


<article>
  <h2>Наша співпраця наближає перемогу України – виступ Президента Володимира Зеленського на другому засіданні міністерського круглого столу щодо підтримки України під керівництвом українського уряду, групи Світового банку та МВФ</h2>
  <div class="badges"><span class="chip">UK</span> <span class="chip">2022-10-12</span></div>
  <p>Шановні пані та панове! Шановні присутні! Дорогі друзі! Вдячний за таку увагу до України! Цими днями наша держава стала мішенню чергової зухвалої терористичної атаки Росії. Більш як сотня російських крилатих ракет і півсотні ударних дронів менш ніж за дві доби проти нашої цивільної інфраструктури та об’єктів енергетики. І це лише одна атака. Атака, що цілеспрямовано зачепила або пошкодила близько третини української енергетики. Але повномасштабна війна проти нашої держави триває вже понад 230 днів, і людина, що привласнила Росію, не збирається завершувати цю війну. Він витратить ще десятки й десятки мільярдів доларів і погодить ще далеко не одну атаку, поки ми з вами не примусимо Росію до миру – з ним чи без нього. Наша з вами співпраця наближає цей момент, наближає перемогу України. Що більше допомоги Україна отримає зараз, то швидшим буде завершення російської війни й то надійніше гарантуємо, що така жорстока війна більше ніколи не розповзеться іншими країнами. Я дуже вдячний вам усім за розуміння цього! Дякую за всю надану підтримку! Я дякую Сполученим Штатам Америки, Президенту Байдену, Конгресу за особливу підтримку. 8,5 млрд доларів спрямовано на виконання наших соціальних зобовʼязань – виплату зарплат, пенсій, підтримку соціальної сфери України. Дякую Світовому банку, Міжнародному валютному фонду за лідерство на інституційному рівні у реалізації програм допомоги Україні. Дякую Європейському Союзу й усім нашим партнерам, які долучилися до стабілізації фінансового стану України. Всі ви бачите, що Україна достатньо міцна, щоб вистояти в цій війні. Однак потрібно зберігати послідовність у підтримці нашої держави й розвивати наявні лінії допомоги. Кожен конкретний крок у підтримці України – це реальне скорочення російської агресії. Я хочу запропонувати вам зараз ще три такі кроки. Перше. Вважаю, що було б корисним, якби ми створили координаційний формат для фінансової підтримки України за аналогією з тим, що створений у Рамштайні для оборонної підтримки. Ми з пані Крісталіною Георгієвою обговорювали важливість координації донорів. Варто створити постійну робочу групу, яка займалася б фінансовою підтримкою України й оперативно працювала на різних рівнях – на рівні міжнародних донорів і на рівні країн, що долучаються до допомоги. Друге. Впевнене покриття дефіциту й забезпечення базових основ життя людей. Бачимо, що російські терористичні атаки можуть бути інтенсифіковані. Тож маємо симетрично інтенсифікувати співпрацю для допомоги: і для відновлення зруйнованого, і для гарантування фінансової стабільності нашої держави. Вам відомі ці дані. Цьогоріч російський терор призвів до падіння української економіки більш ніж на третину. Так само на третину скоротилися й реальні доходи наших людей. Тисячі підприємств та об’єктів інфраструктури зруйновані. Мільйони людей стали внутрішніми переселенцями. Станом на зараз маємо дві ключові державні фінансові потреби. Це 38 мільярдів доларів для покриття дефіциту державного бюджету наступного року. Це зарплати вчителів, лікарів, соціальні виплати, це пенсії. Це гарантія життя українського народу. Ще 17 мільярдів доларів, які верифіковані Світовим банком і потрібні для відбудови критичної інфраструктури в межах RDNA. Це школи, лікарні, критична транспортна й енергетична інфраструктура, також пошкоджене житло. Власне, все те, що стало для Росії першочерговою мішенню. Нам потрібні цільові кредити обсягом 2 мільярди доларів на відбудову електроенергетичної інфраструктури після руйнувань і для розширення експорту у Європу. Також, з урахуванням створеної Росією кризової ситуації на всьому континенті, ми потребуємо кредитних лімітів для закупівель газу, вугілля до наступного опалювального сезону. Обсяг цього рівня підтримки – не менш як 5 мільярдів доларів. Можливо, не доведеться використовувати ці ліміти, але вони мають бути, щоб гарантувати стабільність. У цьому контексті протидії дефіциту й гарантування стабільності критично важливою є нова програма співпраці з Міжнародним валютним фондом. Реалістичний обсяг – до 20 мільярдів доларів. Маємо нарешті затвердити таку програму як основне джерело покриття дефіциту. І третє, що я хотів би запропонувати вам сьогодні, – це конкретні інструменти підтримки інвестицій для України. Щоб активізувати економіку і щоб бізнес почав інвестувати в Україну вже зараз, потрібен механізм страхування воєнних ризиків для нових інвестиційних проектів. Сподіваюся, ми зможемо запустити цей механізм разом зі Світовим банком. Ще одним елементом захисту економічної активності може стати відкриття країнами-партнерами лімітів експортно-імпортних агентств для постачання обладнання в Україну. Це те, що може посилити ваші компанії вже зараз – у співпраці з нами. Пані та панове! Саме зараз, коли держава-терорист намагається ще більше нас усіх залякувати, ми маємо відповісти на російський терор ще міцнішою, змістовнішою співпрацею. Це справжній захист. Наш спільний захист – нашої спільної демократії, нашого способу життя. Терор має програти. Україна має перемогти. Це абсолютно реально – за вашої підтримки. Ще раз дякую всім, хто допомагає! Слава Україні!</p>
  <div class="source"><a href="https://www.president.gov.ua/news/nasha-spivpracya-nablizhaye-peremogu-ukrayini-vistup-prezide-78445">https://www.president.gov.ua/news/nasha-spivpracya-nablizhaye-peremogu-ukrayini-vistup-prezide-78445</a></div>
</article>


<article>
  <h2>Виступ Президента України на пленарному засіданні осінньої сесії Парламентської асамблеї Ради Європи</h2>
  <div class="badges"><span class="chip">UK</span> <span class="chip">2022-10-13</span></div>
  <p>Дуже дякую за підтримку й за такі глибокі слова. Дуже зрозумілі важливі слова, дії, меседжі від вас! Шановний пане Президенте! Шановна пані Генеральний секретар! Шановні пані та панове, присутні! Шановні європейці! Я вдячний за можливість сьогодні звернутися до вас. Цими днями Україна щоранку прокидається з двома запитаннями: що ще стало мішенню російського терору за ніч і де ще нашим силам вдалося здобути перемогу над цими терористами? І коли я кажу «цими днями», я маю на увазі не два дні чи тиждень. Не місяць. Російська терористична війна триває проти України вже 232 дні – після восьми років війни на Донбасі. Думаю, ви непогано поінформовані про те, що доводиться переживати цими днями українцям. У європейських медіа немає дефіциту інформації щодо конкретних проявів російського терору, щодо конкретного перебігу цієї війни. Досить ефективно працює й українська делегація в ПАРЄ, наголошуючи на тому, що важливо для України й всієї Європи. Тож не витрачатиму час, щоб розказати про нові мішені російських терористів і події на передовій. Хочу зосередитися на іншому – на тому, як і коли ми зможемо поставити крапку у «цих днях». Коли закінчиться війна. Коли настане мир. Коли буде відновлена наша територіальна цілісність і спокій на всій українській землі. Пригадую, коли у 2019 році я став Президентом України, наша держава переживала дуже непрості відносини з Радою Європи. Тоді відбулося повернення російської делегації до зали ПАРЄ. Фактично була спроба списання всього, що робила Росія проти України та європейських цінностей, починаючи з 2014 року. Списання під прикриттям розповідей про те, що нібито треба було зберегти діалог з Росією на всіх можливих рівнях. Тоді словом «діалог» маскувалося бажання заплющити очі на реальність. І навіть гірше – цим словом маскувалося бажання деяких суб’єктів підсісти на корумпований потік грошей з Росії до Європи, який наробив багато бід у європейській політиці. Цьогоріч уже немає нічого подібного. І я вдячний вам за це. Щиро вдячний. Коли Росія почала повномасштабне вторгнення, ви швидко ухвалили принципове рішення й виключили державу-агресора з Ради Європи. Вами ухвалені й резолюції, які засуджують російський терор і злочини цієї держави проти міжнародного права. Принциповість панує і на всіх інших рівнях європейських інституцій. Але що все це означає по суті? Це свідчення того, що нарешті почався справжній діалог. Чесний діалог. Потрібний діалог. І не просто слово «діалог», яке щось маскує. А реальний пошук рішень. Діалог між європейцями. Діалог про те, як урятувати життя людей, і про те, як захистити наші з вами цінності. Про те, як Європі вистояти, коли атакується все, що є фундаментальним для миру, і коли цю атаку здійснює не якась маргінальна політична група, що у Європі вже було, а коли атакує географічно найбільша держава світу. Держава, що десятиліттями готувалася до війни й перетворила на свою ідеологію знищення людських прав. І ми з вами бачимо історично важливі результати цього діалогу у Європі – між європейцями. Бачимо дії, які безпрецедентно посилили Європу. Ще ніколи в історії об’єднана Європа не була такою міцною, як зараз. Такою сконцентрованою на всьому, що необхідно, щоб не дозволити російським терористам руйнувати наше з вами життя. Ось це – сила діалогу. Ми разом ізолюємо Росію. Разом караємо за терор і змушуємо відчувати ціну за розв’язану нею війну. Завдяки нашому діалогу ми маємо вагомі програми підтримки України – оборонної та фінансової. І програми підтримки українців – тих, хто залишив батьківщину, рятуючись від бойових дій. Завдяки нашому діалогу зроблено дуже багато для захисту Європи від російської енергетичної зброї. Те, до чого закликали десятиліттями, стало першочерговим завданням як національних урядів, так і європейських інституцій. І ми маємо продовжувати саме такий діалог. Діалог між нами. Діалог із нашими партнерами у світі. Я прошу вас на всіх рівнях – у політиці, у медіа, у спілкуванні з виборцями, – захищати надання Україні достатньої кількості сучасних систем протиповітряної та протиракетної оборони. Вже цьогоріч ми маємо захистити наше небо від терору Росії. Якщо це буде зроблено, це буде фундаментальний крок, щоб уже найближчим часом закінчити й усю війну. Маємо продовжувати наш діалог, щоб іще більше скоротити можливості Росії фінансувати війну. Зокрема життєво необхідно позбавити державу-агресора прибутків від експорту нафти й газу. Росія має побачити нуль на рахунках, щоб задуматися про користь миру. Саме таким має бути сенс санкційних пакетів ЄС. Маємо продовжувати наш діалог, щоб нарешті знайти, як змусити Росію виконати вимогу МАГАТЕ і, без перебільшення, усього людства, тобто забезпечити демілітаризацію Запорізької атомної станції. Росія повинна не просто вивести звідти військову техніку, а забрати всіх своїх бойовиків. Ми маємо продовжувати наш діалог для того, щоб притягнути і Росію як державу-агресора, і кожного з російських убивць і катів до відповідальності за всі злочини на цій війні, за кожен прояв терору. Коли ці юридичні механізми будуть створені й запрацюють, це стане однією з найпотужніших гарантій довгострокового миру. Пані та панове! Шановні європейці! Цьогоріч ми побачили, що Росія свідомо відкидає будь-який справжній діалог з нами. Росія хоче говорити тільки мовою терору. І це факт. Цей факт треба визнавати на всіх рівнях: політично, юридично й на полі бою в Україні – підтримкою наших оборонних спроможностей. І я дякую вам за те, що ПАРЄ може стати першою міжнародною організацією, яка саме так визначає Росію – як державу-терориста. Але ми побачили й потужність справжнього діалогу між нами. Діалогу про те, як зупинити терор. Як результат – Європа значно сильніша, ніж будь-хто думав. А потенційно наша спроможність захищати свободу, верховенство права, людські права, соціальну справедливість іще сильніша, ніж навіть зараз ми самі про себе думаємо. Європа може відіграти історичну роль у створенні спеціального трибуналу щодо злочину агресії Росії проти України. Давайте це зробимо! Це буде найкращий шлях для захисту принципів міжнародного права. Європа може стати лідером у зусиллях, щоб відшкодувати збитки, завдані цією війною. Ми маємо створити відповідний компенсаційний механізм – і пропонуємо, як його створити. Відповідний проект уже підготовлений Україною. Я прошу вас підтримати його і у Європі, і на рівні Генеральної Асамблеї ООН. Тим паче що саме у Європі зосереджена левова частка російських активів – як самої держави, так і корупціонерів і корумпованого бізнесу, що пов’язаний із державою-агресором. Російські активи мають бути спрямовані на компенсацію збитків від війни. Якщо покласти руку на серце, кожен і кожна з вас чудово знають, які елементи мають бути у формулі миру. Всі ви чуєте, навколо чого триває діалог в Україні, у Європі, у світі, щоб закінчити цю війну й повернути мир. Україна запропонувала свій шлях до миру. Це європейський шлях. Шлях діалогу й принциповості. Шлях імплементації погоджених рішень для захисту України та людяності й постійного підвищення ціни для агресора за війну. Шлях притягнених винних у війні до відповідальності та компенсації збитків. Це шлях до перемоги. Він значно коротший, ніж здається. Але тільки за умови, що й діалог заради нього чесний – між усіма, хто справді цінує свободу, і що цим словом «діалог» не маскується бажання заплющити очі на війну. Я дякую вам за увагу! Я дякую вам за велику підтримку! Хай живе Європа! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-na-plenarnomu-zasidanni-osinnoyi-78453">https://www.president.gov.ua/news/vistup-prezidenta-ukrayini-na-plenarnomu-zasidanni-osinnoyi-78453</a></div>
</article>


<article>
  <h2>Терору треба відповідати силою на всіх рівнях: і на полі бою, і санкційно, і юридично – звернення Президента України</h2>
  <div class="badges"><span class="chip">UK</span> <span class="chip">2022-10-13</span></div>
  <p>Бажаю здоровʼя, шановні українці! Сьогодні взяв участь у роботі Парламентської асамблеї Ради Європи – окреслив найважливіші для нас речі в досягненні миру й відновленні України та міжнародного правопорядку після цієї війни. Маємо й потужний відгук від ПАРЄ – це перша міжнародна організація, яка визначила наявний у Росії режим як терористичний. Дуже важливо, що це політичний сигнал. Сигнал усім державам – членам Ради Європи і всім державам світу, що з цією терористичною групою, яка привласнила собі Росію й розв&#x27;язала найстрашнішу за 80 років війну у Європі, немає про що говорити. Терору треба відповідати силою на всіх рівнях: і на полі бою, і санкціями, і юридично. Ми створимо спеціальний трибунал щодо злочину агресії Росії проти України й забезпечимо роботу спеціального компенсаційного механізму, щоб Росія своїми активами відповіла за цю війну. Я дякую всім нашим партнерам у Раді Європи, які працюють на справедливість для України й усього нашого континенту. Дякую нашій делегації в ПАРЄ за справді ефективну роботу! Також дякую всім українським дипломатам та нашим друзям у світі та в Організації Об&#x27;єднаних Націй, які допомогли консолідувати світову спільноту держав таким чином, що ми здобули найвищу підтримку на Генасамблеї ООН за ввесь час російської терористичної війни. Світ бачить, що відбувається. Знає ціну тому фарсу, який Росія влаштувала на окупованій території під виглядом псевдореферендумів. 143 держави – члени ООН підтримали резолюцію, яка захищає базові принципи Статуту ООН і засуджує Росію за злочинну спробу анексії нашої території. Це на сьогодні рекордна кількість держав, що підтримують Україну. Але я вірю, що буде більше. На боці Росії виступили чотири держави – це дуже красномовно. Північна Корея, Нікарагуа, Білорусь і Сирія. Такий перелік, що все зрозуміло. Дякую кожній зі 143 держав! Сьогодні відбулася важлива зустріч в онлайн-форматі нашої команди, яка опікується темою звільнення полонених, із представниками Міжнародного комітету Червоного Хреста та інших міжнародних організацій, що дотичні до цього процесу. Були сказані дуже важливі речі. Зокрема те, що стосується інституційної роботи Червоного Хреста заради гарантування безпеки тих, кого утримують у російському полоні. Вважаю, що Міжнародний комітет Червоного Хреста – це не клуб із привілеями, де отримують зарплати й насолоджуються життям. Червоний Хрест має зобов&#x27;язання, передусім морального характеру. Мандат Червоного Хреста має виконуватися. Потрібно негайно робити те, що цілком логічно для Червоного Хреста. Є Оленівка. Фактично концтабір, у якому утримують наших полонених. Потрібен доступ до них, як це й обумовлювалося. Червоний Хрест може це здійснити. Але потрібно намагатися це здійснити. Україна готова сприяти цьому. За зразком місії МАГАТЕ може запрацювати й місія Червоного Хреста. Але для цього потрібне лідерство. Потрібна сумлінність. Потрібне розуміння, хто й навіщо створював таку інституцію, як Червоний Хрест. Я дякую команді, яка продовжує займатися обмінами: Буданов, Єрмак, Усов, Малюк. Сьогодні вдалося повернути з полону ще 20 українців. 14 воїнів армії, чотирьох бійців тероборони, одного нацгвардійця і одного воїна Військово-Морських сил. Працюємо над тим, щоб повернути всіх! Наші Повітряні сили продовжують битву за українське небо. Як і в попередні дні, я щогодини отримував звіти про збиття російських ракет і безпілотників. За добу – 11 ракетних ударів, збито шість ракет у Миколаївській, Львівській та Дніпропетровській областях. Дякую всім, хто виконує це завдання! Пошкоджені об&#x27;єкти інфраструктури терміново відновлюємо. Також хочу сьогодні відзначити бійців 5-го окремого штурмового полку Сухопутних військ, 1-го окремого батальйону морської піхоти і батальйону 4-ї бригади Національної гвардії України за вмілі та героїчні дії при обороні на Бахмутському напрямку. Цей напрямок і досі один із найжорсткіших на фронті. Дякую кожному й кожній, хто захищає там наші позиції і завдає відчутних ударів по окупантах. Зараз Росія закидає на фронт тисячі цих своїх мобілізованих. Вони не мають суттєвої військової підготовки, але їхньому командуванню це й не потрібно взагалі. Вони розраховують, що мобілізовані росіяни зможуть вижити на війні хоча б кілька тижнів, потім загинуть, потім на фронт доправлять нових. Але за цей час таке використання російськими генералами своїх людей як «гарматного мʼяса» дає змогу створити додатковий тиск на наших оборонців. Це відчутний тиск. І я вдячний усім нашим воїнам, які його витримують. Вдячний і партнерам, які розуміють, що в таких умовах ми потребуємо збільшення оборонної допомоги. Я дякую всім, хто воює, працює й допомагає, захищаючи Україну! Завтра обов&#x27;язково відзначимо – кожен на своєму місці – один із найважливіших наших днів. Покрову, День захисників і захисниць України. Свято всіх наших воїнів – від давнини до сьогодення, від козаків до повстанців, від усіх них до бійців сучасної армії. Завтра буде 233-й день нашої повномасштабної оборони. І нові кроки, які наближають нас до миру й перемоги. Не розслабляємось! Бʼємо ворога! Дотримуємося правил безпеки! Дослухаємося до сигналу повітряної тривоги, особливо завтра! І робимо все, щоб посилити Україну! Слава Україні!</p>
  <div class="source"><a href="https://www.president.gov.ua/news/teroru-treba-vidpovidati-siloyu-na-vsih-rivnyah-i-na-poli-bo-78477">https://www.president.gov.ua/news/teroru-treba-vidpovidati-siloyu-na-vsih-rivnyah-i-na-poli-bo-78477</a></div>
</article>


<article>
  <h2>Звернення Президента Володимира Зеленського з нагоди Дня захисників і захисниць України</h2>
  <div class="badges"><span class="chip">UK</span> <span class="chip">2022-10-14</span></div>
  <p>Дорогі українці! Великий народе великої країни! 14 жовтня ми відзначаємо День захисників і захисниць України. Це день тих, хто бореться. Це день того, за що ми боремося. Це день того, яку перемогу ми здобудемо. Століття тому Україна шанувала цей день. І століття після нас шануватиме. 14 жовтня ми дякуємо. Дякуємо всім, хто бився за Україну в минулому. І всім, хто б’ється за неї тепер. Усім, хто перемагав тоді. І всім, хто неодмінно переможе зараз. Переможе так, що це увінчає успіхом боротьбу багатьох поколінь нашого народу. Народу, який завжди найбільше хотів одного – волі. Для себе й для своїх дітей. Для нашої культури. Місце, де я зараз перебуваю, вказує на витоки нашого українського шляху. Це схили Витачева. Тут був один із найдревніших форпостів Русі-України. Ще в часи Ольги, Святослава й Володимира Великого. Тут збиралися на княжий з’їзд Святополк, Мономах, Андрій і Олег. Тут ставив перший хрест Андрій Первозваний. Цими водами ходили козацькі чайки. Ці береги бачили різних загарбників і героїв. Тут на схилах дивився на Дніпро і кручі Тарас Шевченко. Це місце – свідок більш ніж тисячоліття нашої історії та її важливого уроку. Українську землю намагалися захопити й поневолити. Український народ намагалися підкорити й знищити. І тисячу років тому, і у ХХ столітті. Але сюди приходять українці. Тут розмірковують про нашу історію. Тут звучить українська мова. Тут стоїть капличка, споруджена за ескізом Шевченка. Були різні періоди, різні загрози. Але Україна вистояла. Причина одна – це наші захисники й захисниці. Це наш народ, який б’ється за своє право на життя. На Русі. На Січі. У часи національно-визвольних змагань. Проти нацистської окупації. І проти рашистів. Цей нинішній ворог у своєму злі об’єднує, здається, усіх ворогів нашої державності, які були. І перемогою над цим ворогом ми відповімо всім ворогам, які посягали на Україну, на тих, хто жив, хто живе і хто житиме на нашій землі. Це буде перемога всього нашого народу. Це буде перемога Збройних Сил України. Наших Сухопутних військ, піхоти, танкістів, ракетних військ і артилерії. Це буде перемога наших Повітряних сил, наших зенітників, наших операторів дронів. Це буде перемога наших Військово-Морських сил, наших морських піхотинців. Наших Десантно-штурмових військ. Нашої розвідки. Сил спеціальних операцій. Служби безпеки України. Це буде перемога прикордонників, Національної гвардії, Національної поліції, тероборони, зв’язківців. Це буде перемога кожного й кожної, хто не залишить і сліду на українській землі від тієї армії, що хизувалася, ніби вона – друга на планеті. Це буде перемога тих наших героїв, які зараз у російському полоні. Тих, кому найскладніше. Найскладніше залишитися українцями і зберегти українське, коли вони – серед убивць. Але ми пам’ятаємо. Ми пам’ятаємо й робимо все, щоб повернути кожного, кожного свого героя. Ми нікого не залишимо в полоні. Світ бачить, що українці не втрачають людяності за жодних обставин. Ворог може вдарити по наших містах, але ніколи – по нашій гідності. Рашисти спалили музей Сковороди, десятки церков, сотні шкіл і дитячих садочків... Але вони нічого не можуть вдіяти проти нашої філософії. Проти того, що українці чують, бачать і знають змалечку. Російські ракети ще здатні зігнати українців у бомбосховища, але ніхто з наших людей там не тремтить. Українці співають в укриттях. Ми захищаємо свою свободу. Свою душу. Свою землю. Свій Київ. Своє Запоріжжя. Свою Одесу. Свої Дніпро й Миколаїв. Свій Кривий Ріг. Свій Нікополь. Свій Хмельницький. Свій Львів. Свою Вінницю. Те, що ми вберегли й будемо завжди захищати. Свою Житомирщину, Київщину, Сумщину, Чернігівщину, Харківщину. Те, що ми не віддали й будемо завжди берегти. Свій Херсон, свій Донецьк і Луганськ, свій Крим. Ми. Ми всі. Великий народ великої країни. Всі, хто воює й працює заради того, щоб Україна жила. Дипломати, які сформували найпотужнішу в історії глобальну коаліцію для допомоги Україні. Волонтери, які закривають будь-які потреби – і на землі, і в повітрі, і навіть у космосі. Журналісти, які поширюють правду про Україну і про цю війну, які підтримують наш дух, нашу впевненість, нашу поінформованість. Транспортники, які змінюють ланцюжки постачання й забезпечують Україну всім необхідним. Енергетики, які перемагають темряву цілодобово. Будівельники, які відновлюють зруйноване ворогом. Наші героїчні медики, наші рятувальники, сапери, вчителі, державні службовці, місцеве самоврядування, фермери, промисловці. Народ, який перемагає терор. Мільйони людей, які кожен на своєму місці наближають вирішальний день – день перемоги. День перемоги у війні за нашу свободу. У війні за незалежність для всіх наших людей в усіх куточках України. У війні за право на життя і для народу, і для держави, ім’я яким – Україна. У війні за наші цінності. У війні за нашу пам’ять і традицію, традицію волі. У цій війні все залежить від тебе. Від того, що ти робиш. Від того, кому ти допомагаєш. Від того, що ти здобуваєш. І від того, хто прийшов нам допомогти. Світ з нами. Найбільше, ніж будь-коли в нашій історії. Зокрема й це робить нас найсильнішими, ніж будь-коли в нашій історії. Але так само, як і будь-коли у нашій історії, майбутнє залежить від конкретних людей. Від тих, хто прямо зараз в окопах і на бойових постах. Сини, брати й батьки. Дочки, сестри й матері. Українці й українки, яким я зараз хочу сказати головні слова. Ви – найдорожче, що в нас є. Кожен і кожна. Проти вас – рашистські танки, «зеки» й найманці. Мародери, ґвалтівники й ті, хто збожеволів від пропаганди. Тисячі людей, чиє життя не вартує нічого для їхньої держави. Їх кидають в атаки, у них за спинами – «заградотряди», їх не рахують і навіть не забирають, коли вони гинуть. Вони не знають, заради чого їм жити, а тому так ницо втрачають дане їм Богом життя. За тобою ж, Український Воїне, – мільйони людей, які точно знають, заради чого живуть. З тобою, Воїне, в окопі – вся наша держава, усе, що в нас є і таке дороге для нас. З тобою – майбутнє дітей. Золото перемог наших спортсменів. Наша поезія, мистецтво, наука. З тобою – Софія і Палац Потоцьких. Наша Хортиця й наша Лавра. Поруч із тобою – наша Сотня Небесна. І повага наша, наша віра й наша любов. Бо держава наша – то є матір для всіх захисників і захисниць. За тобою – Україна, яка точно знає, чого хоче і що цінує. За тобою – історія, яка йшла до цих героїчних днів довгі століття, щоб зараз ти, Український Воїне, спрямував її у правильне річище назавжди. У правильне – для України. Я знаю, що тобі дуже важко. Я знаю, як на тебе тисне цей ворог. Я знаю, що вони роблять. Але я знаю, що ти міцний, і ми зробимо все, щоб ти був іще міцнішим. Я знаю, що ти впевнений, і ми зробимо все, щоб іще посилити твою впевненість. Я знаю, що ти наближаєш перемогу, як тільки можеш, і ми зробимо все, щоб її прискорити. Ми всі – мільйони й мільйони. Великий народ великої країни! Я вітаю з Днем захисників і захисниць України! Зі святом Покрови Пресвятої Богородиці! З Днем Українського козацтва! Слава всім нашим героям! Слава всім, хто воює, працює й допомагає! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-z-nagodi-dnya-za-78485">https://www.president.gov.ua/news/zvernennya-prezidenta-volodimira-zelenskogo-z-nagodi-dnya-za-78485</a></div>
</article>


<article>
  <h2>Маємо повернути мир і забезпечити нашій державі історичну перемогу – і зробимо це – звернення Президента України </h2>
  <div class="badges"><span class="chip">UK</span> <span class="chip">2022-10-14</span></div>
  <p>Великий народе великої країни! Минає цей день – 14 жовтня, наше свято. Свято всіх захисників і захисниць України, Покрова. День козацтва. 233-й день нашої повномасштабної оборони у війні за свободу для України. Я хочу подякувати зараз усім нашим людям, які сьогодні вітали одне одного, які вітали зі святом наших військових, усіх наших воїнів. Хочу подякувати тим, хто й сьогодні продовжував працювати заради нашої з вами сили. Хочу подякувати всім, хто і цей день, як і багато інших, провів у бою й на варті. На Миколаївщині й Херсонщині, у Запорізькій області, на Дніпропетровщині, на Донбасі, на Харківщині. В Одеській області та в центрі нашої країни, на півночі й на заході – у всіх наших областях. По всьому нашому державному кордону. Я дякую всім, хто на варті нашого неба, нашого моря й нашого кіберпростору. І окремо дякую всім, хто сьогодні хай тихо, хай мовчки, хай лише у своєму серці, але все ж разом з усією нашою державою відзначав День захисників і захисниць України, перебуваючи на тимчасово окупованій території чи примусово – на території Росії. Україна про всіх пам&#x27;ятає. Нікого й нічого українського не залишимо ворогу. Звільнимо все своє. Повернемо все, що належить нам по праву. Ми знаємо з вами, що ми можемо це зробити. І ми маємо це зробити. Так обов&#x27;язково буде. Маємо повернути мир. І зробимо це. Маємо забезпечити нашій державі історичну перемогу. І це буде. Погляньте, як занепокоєний ворог. Послухайте, що і як запитують у керівника цих терористів, коли він все ж таки виходить до людей, до журналістів. Росія вже в атмосфері своєї поразки, вже в атмосфері безнадійності для себе. Так, у них ще є люди, яких вони кидають в атаки. У них є зброя, ракети й «Шахіди», які вони застосовують проти України. У них поки що є можливість тероризувати наші міста й усіх європейців, шантажувати світ. Але в них немає шансів. І не буде. Бо Україна рухається вперед. Сьогодні мав честь вручити «Хрести бойових заслуг» і ордени «Золота Зірка» нашим героям. Загалом з нагоди свята державними нагородами відзначені 483 бійці. 15 присвоєно звання Героя України. Відвідав наших поранених воїнів у госпіталі. Подякував лікарям і медичним сестричкам за їхню роботу – велику роботу, професійну. Провів Ставку Верховного Головнокомандувача. Обговорили ситуацію на передовій, дії ворога й наші кроки для звільнення української території. Плюс – постачання боєприпасів, підготовку до зими. Була дуже змістовна Ставка. В областях тривають відновлювальні роботи після нещодавньої серії російських терористичних ударів. У більшості регіонів відновлена технічна можливість постачання електрики. Хоча в деяких містах і районах енергетики ще змушені застосовувати графіки стабілізаційних відключень. 15 обʼєктів, які російські терористи хотіли знищити, вже відновлені повністю. Відновимо й усі інші. Звертаю вашу увагу, шановні українці: будь ласка, все ще потрібно свідомо обмежувати споживання електрики у пікові години, щоб уся енергосистема працювала стабільно. Це також елемент захисту нашої держави. Говорив з другом всієї України – Президентом Литви Наусєдою. Про наші оборонні потреби й подальшу євроатлантичну інтеграцію. Провів і нараду щодо стану євроатлантичного руху нашої держави та гарантій безпеки для України. Уряд, Верховна Рада, Офіс – усі залучені. Говорив сьогодні ж зі Спадкоємним принцом Саудівської Аравії. Обговорили наші можливості діяти разом в інтересах наших держав і народів. Вірю, що потрібні результати – можливі. Слава всім нашим героям! Слава нашому прекрасному народу! Дякую всім, хто захищає й відновлює, хто працює й допомагає, хто воює і перемагає! Слава Україні!</p>
  <div class="source"><a href="https://www.president.gov.ua/news/mayemo-povernuti-mir-i-zabezpechiti-nashij-derzhavi-istorich-78509">https://www.president.gov.ua/news/mayemo-povernuti-mir-i-zabezpechiti-nashij-derzhavi-istorich-78509</a></div>
</article>


<article>
  <h2>Лише реальні перемоги України та демонтаж агресивних можливостей держави-терориста – це шлях до миру – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-15</span></div>
  <p>Бажаю здоровʼя, шановні українці! Маємо новий пакет оборонної допомоги від Сполучених Штатів Америки обсягом 725 мільйонів доларів. Це дуже потрібні речі. Боєприпаси для «Хаймарсів» та артилерії, протитанкова зброя, протирадарні ракети. Я дякую Президенту Байдену, обом партіям Конгресу й усьому народу США за цей сильний пакет. Ми робимо все, щоб зменшити можливості окупантів, здатність російської армії нести терор українською землею. Послідовно знищуємо логістику терористів, їхні склади й штаби. Загальні втрати ворога тільки вбитими вже наближаються до 65 тисяч. Стільки громадян Росії віддали свої життя за можливість купки людей у Кремлі ігнорувати реальність. І по тому, як триває російська «могилизация», можна сказати, що і 100 тисяч загиблих громадян Росії не спонукатимуть Кремль про щось задуматися. Тільки реальні перемоги України, тільки реальний захист вільним світом самого себе від російського терору й шантажу – захист санкціями, захист допомогою Україні, – тільки повне витіснення окупантів з української землі та демонтаж агресивних можливостей держави-терориста – все це шлях до миру. Мир стане можливим тоді, коли для Росії стане неможливим її терор. Цієї та минулої доби різні регіони нашої держави зазнали російських атак. Зокрема, ракетами та іранськими дронами. Частину ракет і дронів збито. Але, на жаль, не всі. На жаль, є руйнування та жертви. Донбас, Запоріжжя, Миколаївщина, Харківщина, Сумщина, Київщина, Дніпропетровщина та деякі інші області нашої країни... Ми робимо все, щоб збивати більше ворожих ракет і дронів, щоб знешкоджувати більше ударних позицій російської армії. І обовʼязково настане той день, коли наша держава зможе виконувати це завдання на сто відсотків. Хочу сьогодні знову подякувати всім нашим людям, які оперативно ліквідовують наслідки російських терористичних ударів: нашим енергетикам, працівникам ДСНС, комунальних служб та місцевої влади, будівельникам, працівникам Національної поліції, урядовцям, які координують процес відновлення. Хоча в деяких наших містах і районах енергетики ще змушені за графіком обмежувати постачання електрики для збереження стабільності системи, ми робимо й зробимо все, щоб відновити технічні можливості для постачання. Також у звільнених районах на Харківщині, на Херсонщині, на Донеччині (у Лимані, у Святогірську) працюємо над поверненням порядку, соціальних і медичних послуг, енергопостачання, зв&#x27;язку й пошти, водопостачання й газу, де це можливо. Наприклад, почали повертати газопостачання в Ізюм – перші 500 родин міста вже знову мають в оселях газ. Тільки за вчора підключено до газопостачання понад 3 тисячі будинків в Ізюмському, Купʼянському, Чугуївському та Харківському районах Харківської області. Тривають роботи й на інших напрямках. Дякую кожному й кожній, хто повертає українцям нормальне життя! Тривають активні дії на різних ділянках фронту. Дуже тяжка ситуація зберігається на Донеччині й Луганщині. Найважче – Бахмутський напрямок, як і в попередні дні. Тримаємо позиції. Загалом на сході й на півдні робимо все, щоб окупанти відчували: у них немає перспектив. Хоч би кого вони кинули воювати проти нас, це для них завершиться тільки поразкою. Ну а гражданам России, кто не хочет участвовать в этой преступной войне, но кого отправляют на войну, я еще раз напомню об одной возможности. Все, кто сдается в украинский плен, сохраняют свою жизнь. Все, кто продолжает воевать в российской армии или среди наемников, такой возможности не имеют. Україна обовʼязково поверне все своє. Вічна слава всім, хто воює за нашу державу! Вічна шана кожному й кожній, хто допомагає нам долати російський терор! Вічна вдячність усім, хто працює на нашу перемогу! Слава Україні!</p>
  <div class="source"><a href="https://www.president.gov.ua/news/lishe-realni-peremogi-ukrayini-ta-demontazh-agresivnih-mozhl-78517">https://www.president.gov.ua/news/lishe-realni-peremogi-ukrayini-ta-demontazh-agresivnih-mozhl-78517</a></div>
</article>


<article>
  <h2>Кожен, хто бере в полон російських військових, забезпечує можливість звільняти наших героїв – звернення Президента України</h2>
  <div class="badges"><span class="chip">UK</span> <span class="chip">2022-10-16</span></div>
  <p>Бажаю здоров’я, шановні українці! 16 жовтня відзначається Всесвітній день продовольства. Цей день встановлений у пам’ять про заснування спецструктури ООН, що займається боротьбою з бідністю та голодом – FAO. Це Продовольча та сільськогосподарська організація ООН. Десятиліттями світ працював, щоб розв&#x27;язати проблему голоду. І навряд чи хтось із засновників ООН міг би подумати свого часу, що у XXI столітті ми будемо всі у світі знову змушені боротися із загрозою масового голоду, причому штучного голоду! Голоду, за який відповідальна лише одна держава у світі – це Росія – та її терористична війна проти вільного світу. Коли Росія заблокувала наші українські порти й зламала нормальні ланцюжки постачання продовольства, вона повернула увесь світ у ситуацію, ніби й не було цих десятиліть міжнародної роботи для продовольчої безпеки. На щастя, українські порти знову запрацювали на експорт агропродукції. З липня ми постачаємо саме той обсяг продовольства, який повертає світовому ринку стабільність. Причому саме тим сегментам продовольчого ринку, які забезпечують споживання деяких найбільш крихких країн Африки й Азії. І хоча наші експортні можливості ще далеко не повні, все ж ми змогли експортувати майже 8 мільйонів тонн продовольства морським шляхом – це понад 300 суден. 60% цього обсягу було спрямовано в Африку та Азію. Це глобальна місія нашої країни: завдяки українському постачанню цілі регіони світу зберігають соціальну й політичну безпеку. І я хочу подякувати всім, хто це забезпечує: нашим аграріям передсім, нашим транспортникам, працівникам портів, нашим дипломатам і урядовцям. Звичайно, нашим оборонцям країни, які тримають південь і повертають безпеку на море. І нашим партнерам хочу подякувати, які змогли і які допомогли з цією ініціативою. Зокрема Генеральному секретарю ООН Гутеррішу й Президенту Туреччини Ердогану. Маємо зробити все, щоб український зерновий експорт тільки розширювався. Це й для наших людей робочі місця, і експортні доходи. Плюс кошти, щоб провести посівну наступного року. Але й для всього світу – одна з ключових гарантій стабільності. Те, як Україна допомагає збереженню нормального життя у світі, лише посилює репутацію нашої держави й полегшує нам створення нових зв’язків у різних регіонах. Цього тижня, що починається, я очікую нових міжнародних результатів для нашої держави. А за тиждень, що минає, варто відзначити посилення контактів із Саудівською Аравією. Є вагомі домовленості. Серед іншого, це й рішення партнерів надати пакет гуманітарної підтримки обсягом 400 мільйонів доларів. Це дуже важливо. Маємо найбільш змістовні за 30 років відносини з Саудівською Аравією саме зараз. Ситуація на передовій за минулу добу суттєвих змін не зазнала. Ключові гарячі точки на Донбасі – Соледар і Бахмут, там тривають дуже важкі бої. Проти наших сил окупанти кинули всіх, кого могли, зокрема й 2 тисячі «зеків» – вони серед найманців саме там. І це «зеки» з великими строками покарання за тяжкі злочини. Їх на фронті утримують не лише грошима, а й обіцянкою амністії. Ось так російська держава спонсорує терор – шукає по тюрмах убивць і обіцяє їм свободу, якщо вони вбиватимуть знову. Хтось у світі ще сумнівається, чи варто офіційно визнавати Росію державою-терористом? Навряд чи. Я дякую всім нашим воїнам, які героїчно тримають позиції і під Бахмутом, і під Соледаром, і на всіх інших напрямках, де зараз тривають бойові зіткнення – на сході, на півдні держави. Особливо хочу сьогодні відзначити на Південному напрямку 60-ту Інгулецьку піхотну бригаду, 17-ту окрему танкову Криворізьку бригаду імені Костянтина Пестушка, 128-му окрему гірсько-штурмову Закарпатську бригаду і 59-ту окрему мотопіхотну бригаду імені Якова Гандзюка за злагоджені дії на Херсонському напрямку й результативне знищення ворожої техніки. Я дякую вам, воїни! Я дякую і Херсонській зенітній ракетній бригаді за успішний захист нашого неба від іранських дронів і російської авіації. Окремо я хочу відзначити сьогодні ті підрозділи, які забезпечили нам результат у поповненні обмінного фонду. Це надзвичайно важливо: кожен, хто бере в полон російських військових, забезпечує нам можливість звільняти наших героїв. Я дякую 54-му окремому розвідувальному батальйону імені Михайла Тиші, 80-й окремій десантно-штурмовій бригаді й 92-й окремій механізованій бригаді, які під час наступальних дій суттєво збільшили нашу можливість повертати українців додому. Ми пам’ятаємо про наших людей, яких утримують у Росії. Ми маємо звільняти їх і маємо звільнити їх усіх, не залишаючи ворогу нікого. Але для цього нам потрібно брати в полон окупантів – якнайбільше. І ще одне, про що варто сказати сьогодні. Через російський ракетний терор у деяких містах і районах України доводиться обмежувати постачання електрики, щоб стабільно працювала вся система. Але такі стабілізаційні відключення можна буде не робити, коли ми всі в Україні свідомо ставитимемось до свого споживання у пікові години. Це невелика річ для побуту кожної людини, однак дуже вагома в межах усієї енергосистеми України. Наприклад, цієї суботи мешканці Чернігівської області обмежили своє споживання електрики на 20%. Я вам дуже вдячний. А загалом по країні в середньому – на 10%. Київ та область – тільки на 7%. Будь ласка, зробіть більше, якщо маєте таку змогу. Від 17:00 до 23:00 маємо скоротити наше споживання електрики. Це такий крок, який разом з іншими забезпечить поразку для російських терористичних планів. Я дякую всім, хто захищає Україну! Дякую кожному й кожній, хто воює, працює, допомагає заради нашої перемоги! У єдності й спільних діях – наша сила, сила України! Слава Україні!</p>
  <div class="source"><a href="https://www.president.gov.ua/news/kozhen-hto-bere-v-polon-rosijskih-vijskovih-zabezpechuye-moz-78521">https://www.president.gov.ua/news/kozhen-hto-bere-v-polon-rosijskih-vijskovih-zabezpechuye-moz-78521</a></div>
</article>


<article>
  <h2>Що менше терористичних можливостей буде в Росії, то швидше закінчиться ця війна – звернення Президента України</h2>
  <div class="badges"><span class="chip">UK</span> <span class="chip">2022-10-17</span></div>
  <p>Міцний народе незламної країни! Сьогодні був важкий день. Ранок нової російської терористичної атаки. Години розбору завалів і ліквідації наслідків ударів. Вечір боїв за Україну й новин для України. Відбувся черговий етап звільнення наших людей із російського полону – вдалося повернути 108 українок. Офіцерів, сержантів, рядових. Армія, ВМС, тероборона, Нацгвардія, прикордонниці. 96 – військовослужбовиці, із них 37 – евакуйовані з «Азовсталі». 12 – цивільні. Є серед звільнених сьогодні й ті, кого захопили в полон ще задовго до повномасштабної війни. Ми ні про кого з наших не забуваємо – усіх маємо повернути. І повернемо. Наша команда, що займається обмінами, продовжує цю роботу: Буданов, Єрмак, Усов, Малюк, Лубінець та інші. Я дякую всім причетним за цей успіх, а також дякую й усім тим, хто поповнює наш обмінний фонд, хто забезпечує взяття ворогів у полон. Що більше російських полонених буде в нас, то швидше ми зможемо звільнити наших героїв. Про це має пам&#x27;ятати кожен український воїн, кожен командир на передовій. Протягом усього дня триває розбір завалів у тих місцях, куди російським терористам все ж вдалося сьогодні влучити. У Києві вони вбили молоду родину, поціливши у житловий будинок іранським «Шахідом». Хлопець і вагітна дівчина на шостому місяці... Володимир Путін може записати собі чергове «досягнення» – убив іще одну вагітну жінку. Загалом чотири людини вбито тільки цим «Шахідом». Були й інші влучання. Понад 25 населених пунктів нашої країни опинилися під ударами цієї ночі та вранці. Вічна памʼять усім жертвам російського терору! Просто зараз відбувається нова російська атака дронами – є збиття. Світ може й повинен зупинити цей терор. Коли ми кажемо про потребу України в засобах протиповітряної й протиракетної оборони, ми кажемо про реальні життя, які забирають терористи. Нам вдається збивати частину ракет і дронів. Лише за 12 годин з 9-ї вечора неділі вдалося знищити 37 іранських «Шахідів» і кілька крилатих ракет. Але, щоб гарантовано захистити наше небо й звести до нуля можливості російських терористів, потрібно значно більше сучасних систем ППО і більше забезпечення ракетами для таких систем. І це не тільки український інтерес. Що менше терористичних можливостей буде в Росії, то швидше закінчиться й уся ця війна. Росія не має шансів на полі бою. І намагається терором перекрити свої військові поразки. Для чого їй терор? Щоб тиснути – тиснути на нас, на Європу, на весь світ. Терористи мають бути знешкоджені. Це правило діє всюди однаково ефективно, і на російський терор подіє так само. Коли російські можливості для терору будуть знешкоджені нашими спільними з партнерами зусиллями, Росії не залишиться нічого іншого, ніж думати про мир. І я дякую всім нашим бійцям Повітряних сил, зенітникам, іншим воїнам, які залучені до протидії російським атакам! Кожна збита російська ракета і кожен знищений дрон – це врятовані життя. Дякую також і всім, хто залучений до ліквідації наслідків ударів терористів: нашим рятувальникам, поліцейським, лікарям, енергетикам, комунальникам, очільникам місцевого самоврядування, урядовцям і представникам бізнесу, хто допомагає. Сьогоднішній російський обстріл ракетами й дронами теж призвів до нових перебоїв з електрикою, але це виправляється. Відновлювальні роботи тривають. Така форма терору не дасть Росії нічого навіть зараз, коли ми ще не маємо достатньої кількості систем ППО і ПРО. Але для цього наша єдність має бути й надалі максимальною. Зважайте, будь ласка, на прохання енергетиків і свідомо споживайте електрику в години пікового навантаження на енергосистему. Це дасть змогу всій країні пройти цей період стабільніше. Допомагайте, будь ласка, місцевим громадам ліквідовувати наслідки терористичних ударів, якщо у вашого бізнесу є така можливість. Піклуйтеся, будь ласка, про тих своїх знайомих і сусідів, хто залишається наодинці й потребує уваги чи допомоги, зокрема про людей літнього віку. І обов&#x27;язково дякуйте тим, хто залучений до захисту нашої держави та до ліквідації наслідків ударів терористів, хто підтримує нормальне життя попри будь-які намагання Росії його зламати. Наша з вами єдність, наша з вами увага одне до одного, наша з вами здатність боротися й працювати разом заради спільних інтересів – це гарантія української перемоги й поразки терористів. Немає в Ірані чи деінде такої зброї, що може зламати народ, який усвідомлює, за що воює і чого ніколи не пробачить ворогу. Говорив сьогодні з Президентом Обʼєднаних Арабських Еміратів. Подякував за підтримку України, зокрема на рівні ООН та інших міжнародних організацій. Предметно обговорили створену Росією загрозу глобальній продовольчій безпеці. Я запевнив пана Президента, що Україна може й буде залишатися гарантом продовольчої, а отже, й соціальної стабільності усіх наших партнерів. Готуємося до важливих переговорів, що заплановані цього й наступного тижня, про подальшу оборонну й фінансову підтримку нашої країни. Зробимо все для перемоги України. Вічна слава всім нашим воїнам! Вічна слава нашому міцному народу! Слава Україні!</p>
  <div class="source"><a href="https://www.president.gov.ua/news/sho-menshe-teroristichnih-mozhlivostej-bude-v-rosiyi-shvidsh-78537">https://www.president.gov.ua/news/sho-menshe-teroristichnih-mozhlivostej-bude-v-rosiyi-shvidsh-78537</a></div>
</article>


<article>
  <h2>Хоч би що планував і робив ворог, Україна захистить себе – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-10-18</span></div>
  <p>Українці! Українки! Сьогодні продовжилася битва за нормальне життя для наших людей. Були нові російські атаки проти нашої енергосистеми. Частину дронів і ракет вдалося збити. Знову дякую за це нашим зенітникам, нашим Повітряним силам. Зокрема 138-й Дніпровській зенітній ракетній бригаді за збиття чотирьох «Калібрів». Є хороші результати й в інших наших захисників неба. Відзначу сьогодні ще Херсонську зенітну ракетну бригаду за збиття російського штурмовика Су-25. Дякую і партнерам – усім, хто допомагає нам із протиповітряною та протиракетною обороною. Наприклад, дуже добре показала себе німецька «Айріс-Т» – це справді ефективна система. Працюємо з партнерами, щоб дати ще більше захисту українському небу. Протягом доби терористичних ударів зазнали понад 10 українських регіонів. Житомирщина й Київщина, Сумщина, Дніпро й Кривий Ріг, Харківщина та Запоріжжя, Миколаїв та інші міста півдня України, Донбас. Усюди, де це можливо, намагаємося прискорити відновлювальні роботи. Але зараз так само, як і в попередні дні, загальна ситуація ще потребує дуже свідомого споживання електрики й обмеження використання у пікові години техніки, що споживає багато енергії. Що свідомішим є наше побутове споживання електрики з 17-ї по 23-тю годину, то стабільнішою буде наша енергосистема. Кожен і кожна, хто дотримується цього простого правила для пікових годин, допомагає всій країні. Будь ласка, пояснюйте це родичам, друзям і сусідам, щоб спрямувати наше національне єднання до спільного й дуже потрібного результату. Сьогодні в мене було багато нарад і комунікації щодо відновлення інфраструктури. Завтра запланована ще одна загальна нарада щодо ситуації в енергетиці. Опрацьовуємо всі можливі сценарії. І, звичайно, все це поєднується з нашими заходами для посилення оборони проти дронів. Маємо пам&#x27;ятати, що сам факт звернення Росії по таку допомогу до Ірану є визнанням Кремлем свого військово-політичного банкрутства. Десятиліттями вони витрачали мільярди доларів на свій ВПК, а в підсумку пішли на поклон у Тегеран, щоб отримати доволі прості дрони й ракети. Стратегічно це їм усе одно нічим не допоможе. Лише додатково доводить світу, що Росія – на траєкторії свого програшу й намагається втягнути у свої спільники в терорі ще когось. Обов&#x27;язково забезпечимо відповідну міжнародну реакцію на це. Але зараз на тактичному рівні завдяки іранським дронам у терористів іще можуть виникати певні надії, якісь там розрахунки, нові ілюзії. Все це розвалиться, як і попередні їхні розрахунки. 237 днів цієї війни доводять, що ми здатні знайти відповідь на будь-які загрози. Якщо діємо разом – усі українці й народи вільного світу. Маємо сьогодні важливе рішення від Естонії – її парламент визнав Росію державою – спонсором тероризму. І це ще один європейський крок до того, щоб фактична реальність російського терору і європейське офіційне ставлення до Росії повністю збігалися. Терор має отримувати всі види реакції – на полі бою, санкційну та юридичну. Дякую за це нашим естонським друзям! Ми продовжимо роботу на всіх рівнях, щоб і інші країни ухвалювали аналогічні рішення. Провів нараду щодо опрацювання у структурах ООН проекту нашої резолюції щодо створення компенсаційного механізму, який забезпечить компенсацію за рахунок російських активів усієї шкоди за цю війну. Поступово рухаємось і за цим напрямком. Держава-терорист неминуче заплатить за все, що наробила. Сьогодні відбулося чергове розширення нашої платформи United24. Ця державна фандрейзингова платформа зібрала вже понад 200 мільйонів доларів від людей із десятків країн. Олександр Усик став новим амбасадором United24. Я щойно говорив з ним і подякував йому за готовність працювати для України. Олександр зосередиться на проектах, присвячених відбудові нашої країни, зокрема у Київській області. Просто нагадаю, що амбасадорами разом з Усиком уже є Андрій Шевченко, Еліна Світоліна, Imagine Dragons, креативний директор Balenciaga Демна, Лієв Шрайбер, Барбра Стрейзанд і Марк Гемілл. Сьогодні ж на рахунки України надійшли 2 мільярди євро макрофінансової допомоги від Євросоюзу. Це важливо для нас – для соціальної підтримки наших людей. Ми дуже вдячні. Очікуємо й інші транші за цим пакетом обсягом 9 мільярдів євро загалом. Дякую всім друзям України! Дякую кожному й кожній, хто воює й працює заради нашої перемоги! Хоч би що планував і робив ворог, наша перспектива очевидна: Україна захистить себе. Слава Україні!</p>
  <div class="source"><a href="https://www.president.gov.ua/news/hoch-bi-sho-planuvav-i-robiv-vorog-ukrayina-zahistit-sebe-zv-78549">https://www.president.gov.ua/news/hoch-bi-sho-planuvav-i-robiv-vorog-ukrayina-zahistit-sebe-zv-78549</a></div>
</article>


<article>
  <h2>Окупанти намагатимуться забрати чоловіків у свою армію, уникайте цього, як можете – звернення Президента України</h2>
  <div class="badges"><span class="chip">UK</span> <span class="chip">2022-10-19</span></div>
  <p>Українці! Українки! Сьогодні був доволі продуктивний день. Зустрівся з єврокомісаром з питань гуманітарної допомоги та управління кризовими ситуаціями. Подякував пану Ленарчичу за всю допомогу, що була надана за час повномасштабної війни. Обговорили, які ще гуманітарні потреби нашого народу можуть бути задоволені з допомогою наших європейських друзів. Звичайно, торкнулися енергетичної ситуації. Говорив сьогодні з Президентом Туреччини. Подякував за підтримку нашої територіальної цілісності. Обговорили ключові безпекові питання, що постали зараз перед Україною й усім нашим регіоном. Ключові теми – зусилля для подальшого звільнення наших людей із російського полону, оборонна співпраця, експорт українського продовольства. Провів переговори з міністром закордонних справ Греції – він прибув із візитом до Києва вже втретє за час із 24 лютого. Подякував Греції за підтримку в оборонній сфері. Домовилися про посилення нашої взаємодії у двосторонніх відносинах і на рівні Євросоюзу, а також на рівні НАТО. Завтра братиму участь у саміті Європейського Союзу – звертатимусь до партнерів. Ключова тема, звісно, – виклики нашій енергетиці, українській та європейській. Будемо реагувати спільно на терористичну загрозу. Сьогодні ж в Офісі відбулася зустріч Андрія Єрмака з представниками посольств Франції, Німеччини, Італії, Нідерландів та Іспанії щодо посилення нашої протиповітряної та протиракетної оборони. Працюємо для того, щоб гарантувати повну безпеку українському небу. Ми вже маємо суттєві результати: протягом місяця збито 233 «Шахеди» й десятки ракет. Лише за сьогодні й лише на Київському напрямку знищено 10 іранських дронів. Ще 11 «Шахедів» збито завдяки воїнам повітряного командування «Південь». Я дякую, хлопці, за чудову роботу! Є результати й на інших напрямках. Але, на жаль, є і влучання. Є нові пошкодження критичної інфраструктури. Цієї доби три енергетичні об’єкти були знищені ворогом. Звичайно, ми зробимо все можливе, щоб відновити нормальні енергетичні можливості нашої країни. Але для цього потрібен час. І для цього потрібні наші з вами спільні зусилля. Завтра – ще більше, ніж раніше. Будуть роз’яснення і від керівників обласних адміністрацій, і від урядовців, але загалом потрібно вже із 7-ї ранку завтрашнього дня особливо свідомо ставитися до споживання електрики. Будь ласка, не вмикайте зайву електротехніку. Будь ласка, обмежуйте споживання електрики тією технікою, яка потребує багато енергії. Завтра дуже важливо, щоб споживання було максимально свідомим, тоді й графіки стабілізаційних відключень будуть коротшими. Провів сьогодні загальну нараду з питань енергетики – Офіс, уряд, енергокомпанії. Готуємося до всіх можливих сценаріїв з огляду на зимовий сезон. Виходимо з того, що російський терор буде спрямований на енергообʼєкти, поки з допомогою партнерів не забезпечимо можливість збивати 100% ворожих ракет і дронів. Окремо сьогодні хочу звернутися до наших людей у тимчасово окупованих районах півдня та сходу України. Найближчим часом окупанти намагатимуться забрати чоловіків у свою армію. Всюди так само, як у Донецьку й Луганську. Будь ласка, уникайте цього так, як можете. Намагайтеся виїхати з окупованої території. Якщо ж ви не можете цього зробити й опинитеся в російських військових структурах, за першої ж нагоди намагайтеся скласти зброю та прийти на українські позиції. І головне – бережіть своє життя. І обов’язково допомагайте іншим нашим людям, які поруч із вами. Наше спільне завдання – вистояти. Вистояти проти цих неадекватів... Росія півроку цуралася навіть слова «війна», карала за нього своїх же людей кримінальними справами, а тепер сама ж оголошує воєнний стан на окупованій території. Окупанти самі принесли війну на нашу землю під свою постійну брехливу тріскотню про нібито переговори, а тепер підписують якісь укази, що закріплюють війну. Ну що можу сказати: просто істерика у «товаріщєй чєкістов». Істерика, яка буде то більшою, що ближчою буде поразка Росії. Увечері підписав черговий указ про нагородження наших воїнів. Державними нагородами сьогодні відзначений 71 військовослужбовець Збройних Сил України. Дякую кожному й кожній, хто воює й працює заради України! Дякую увсім, хто допомагає нашому захисту! І окремо хочу подякувати за те, що саме український народ став цьогоріч лауреатом особливої відзнаки Європарламенту – премії Сахарова. Ця нагорода щорічно вручається тим, хто зробив найбільший внесок у захист демократії, людських прав і європейських цінностей. Справді важливо, що у Європі цьогоріч відзначені всі українці й українки – мільйони наших людей, що так сміливо захищають свободу. Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/okupanti-namagatimutsya-zabrati-cholovikiv-u-svoyu-armiyu-un-78581">https://www.president.gov.ua/news/okupanti-namagatimutsya-zabrati-cholovikiv-u-svoyu-armiyu-un-78581</a></div>
</article>


<article>
  <h2>Російський терор має програти, Україна й уся Європа мають перемогти – звернення Президента Володимира Зеленського до Європейської ради</h2>
  <div class="badges"><span class="chip">UK</span> <span class="chip">2022-10-20</span></div>
  <p>Дуже дякую, Шарлю, дуже дякую, шановний пане Президенте! Шановні колеги! Радий вітати всіх вас і хочу одразу, не гаючи часу, перейти до питань, які життєво важливі зараз не лише для України, а, впевнений, і для всієї європейської спільноти. Відбувається нова ескалація в російському терорі. І це потребує від нас із вами нових кроків у відповідь – швидких і солідарних. Кроків, які захищатимуть і українців, і всіх європейців. Нинішнє керівництво Росії роками працювало для того, щоб перетворити енергоресурси на зброю. На щастя, цей їхній план провалюється. Попри критичну залежність деяких європейських країн від російського газу, від нафти й нафтопродуктів, усе ж вдалося забезпечити енергетичну незалежність Євросоюзу завдяки ефективному лідерству як на рівні ЄС, так і на рівні національних урядів. Європейські газові сховища заповнені, альтернативне постачання на континент налагоджене. Це ваш безумовний успіх. На жаль, досі залишається дуже серйозний виклик цінової кризи, яку Росія розпалила й підживлює, щоб спровокувати соціальну напругу у країнах Європи. Це прорахований тиск Росії на сімейний бюджет кожної європейської родини. Але я вірю, що можуть бути знайдені соціально справедливі рішення, щоб подолати й цей виклик. Ви знаєте, що Україна пропонувала свою допомогу, щоб ми всі разом могли пройти цю зиму в кращих умовах. Зокрема, ми розпочали експорт електрики в ЄС. І це було дуже суттєвим внеском в енергетичну й цінову стабільність Європи. Однак така наша допомога стала очевидною мішенню для російських терористів. Не змігши використати енергоресурси як зброю, нинішнє керівництво Росії віддало наказ перетворити саму енергосистему на поле бою. Наслідки цього дуже небезпечні, знов-таки для всіх нас у Європі. Атаками російських крилатих ракет та іранських ударних дронів зруйновано понад третину нашої енергетичної інфраструктури. Через це, на жаль, ми більше не можемо експортувати електрику, щоб допомогти вам зберігати стабільність. Однак це лише частина проблеми. Також Росія провокує нову хвилю міграції українців у країни ЄС. Російський терор проти наших енергообʼєктів спрямований на те, щоб створити Україні якнайбільше проблем з електрикою й теплом цієї осені та взимку і щоб якнайбільше українців поїхало до ваших країн. Держава-терорист вже погіршила соціальні умови у ваших країнах, але хоче погіршити ще, провокуючи хвилю переселення. На це треба негайно відповідати. Перша відповідь, фундаментальна, – це протиповітряна й протиракетна оборона. Ми маємо зробити все можливе, щоб для Росії стало повністю неможливим руйнувати нашу енергосистему ракетами й дронами. Ми вже отримали від Німеччини дуже ефективну систему IRIS-T. Я дякую за це пану канцлеру. Ця німецька система захищає не тільки українське небо. Вона захищає європейську стабільність, обмежуючи російський терор, який бʼє і по нашій країні, і в перспективі – по ваших країнах. Але ми потребуємо більше систем ППО та ПРО, щоб створити справді надійний повітряний щит. Я знаю, що деякі країни ЄС уже підтвердили свою участь у цій роботі. І я закликаю вас максимально прискорити реалізацію рішень. Звертаюся зараз до Франції, Італії, до інших наших партнерів, і не тільки у Європі, а й у Сполучених Штатах Америки. Не тільки до тих, хто виробляє ППО й ПРО, а й до тих, хто має необхідні системи. Що захищеніше українське небо, то стабільнішим буде життя в усій Європі. Ми маємо це забезпечити. Другою відповіддю мають бути санкції. Нові потужні санкції і проти Росії, і проти Ірану – за спільництво з державою-терористом. Хоча ми знищили тільки за цей місяць понад 200 іранських дронів, а десятки таки влучили по різних цілях, представники Ірану досі брешуть, ніби вони не передавали дрони Росії. Росія має заплатити за цей терор. І це має бути відображено у девʼятому санкційному пакеті ЄС. Іран має бути позбавлений будь-якої можливості та навіть бажання постачати хоча б комусь такі дрони. Добре, що вже є перший крок: схвалені нові індивідуальні санкції проти іранських діячів і компаній. Але кілька осіб і компаній – це ще не відповідальність. Потрібні більш системні кроки. Ми з вами можемо, а отже, повинні зробити все, щоб і цей терористичний план російського керівництва провалився. Ніколи знову енергосистема будь-якої країни не має перетворитись на поле бою. Саме зараз на прикладі Росії та Ірану ми маємо змогу показати, що очікує будь-яку державу-терориста, якщо вона намагатиметься ось так бити по європейцях чи будь-яких інших народах. Будь-хто, хто закликає до послаблення санкцій проти Росії за терор чи намагається політично торпедувати санкційний механізм, не лише намагається зробити російський терор безкарним і не тільки зраджує памʼять жертв терору, а й ставить усю європейську спільноту в залежність від найбільш антиєвропейської сили у сучасному світі. Звертайте увагу на такі голоси у Європі – вони проти Європи. Не забувайте, будь ласка, і про аспект з Білоруссю. Ви прекрасно знаєте, що ми робимо все, щоб не допустити втягування народу Білорусі у війну проти нашої держави. Але з білоруської території від початку російського повномасштабного вторгнення запускаються ракети проти України, тепер додалися іранські дрони. Отже, за таке спільництво мають додаватись і санкції. І щоденно додається актуальність нашій пропозиції щодо направлення на кордон України та Білорусі міжнародних спостерігачів, які могли б контролювати безпекову ситуацію. Але й це ще не все. Росія свідомо створює підґрунтя для масштабної катастрофи на півдні України. Ми маємо інформацію, що російські терористи замінували дамбу й агрегати Каховської гідроелектростанції. Це один з великих енергообʼєктів. Дамба цієї ГЕС утримує обсяг близько 18 мільйонів кубічних метрів води. Якщо російські терористи підірвуть цю дамбу, то в зоні швидкого затоплення опиняться понад 80 населених пунктів, включно з Херсоном. Сотні тисяч людей можуть постраждати. Може бути зруйноване забезпечення водою значної частини півдня України. Цей російський теракт може залишити Запорізьку атомну станцію без води для охолодження – вода для ЗАЕС береться саме з Каховського водосховища. Навіть робота каналу, який побудований для постачання води в Крим і про який періодично нібито «печуться» у Москві, буде повністю зруйнована. Ось це – справжнє ставлення Росії до нашого українського Криму. А загалом руйнівні екологічні, гуманітарні, техногенні наслідки одного цього російського теракту можуть стати такими, що його називатимуть історичною катастрофою. За нашою інформацією, Росія вже підготувала все, щоб здійснити цей теракт. Українських працівників викинули з Каховської станції – там тільки російські громадяни. Вони повністю контролюють станцію. Треба негайно діяти, щоб Росія не мала змоги реалізувати цю катастрофу. Потрібна міжнародна спостережна місія на Каховську ГЕС. Потрібно повернути туди український персонал і забезпечити негайне й професійне розмінування агрегатів і дамби. Росія робить це, щоб влаштувати чергову операцію під фальшивим прапором – здійснити теракт і звинуватити в цьому Україну. Але ми з вами знаємо, у чому правда. Ми знаємо, що цю територію контролюють окупанти і на що вони вже були здатні. Вони самі ні перед чим не зупиняться. Але ми з вами можемо їх зупинити. Можемо зупинити настання катастрофічних наслідків. Можемо, а отже – повинні! І ще одне. Відбудова. Хоч би які терористичні плани були в Росії та її спільників, ми маємо дбати про життя. Коли в нас буде надійний захист неба, тобто достатня кількість і якість систем ППО й ПРО, ми зможемо гарантувати нормальне економічне й соціальне життя в Україні. Це можливості для нашої з вами співпраці, а отже, для економічного зростання й створення нових робочих місць. Не лише робочих місць в Україні, а й у ваших країнах. Коли ми зможемо гарантувати, що російський терор на Каховській гідроелектростанції й на Запорізькій атомній станції припиниться, ми зможемо повернутися до стабільного енергозабезпечення українців, а отже, до експорту електрики нашим європейським сусідам. За цих передумов – захищене небо й захищена енергетика – ми зможемо перейти до масштабнішої відбудови в Україні. І це не тільки про економіку та соціальну сферу. Це не тільки про безпеку. Це також і про престиж Європи. Сподіваюся, що вже найближчим часом, а саме 25 жовтня у Німеччині, під час конференції щодо відбудови України, ми обговоримо, як ми разом доведемо, що дієвість нашого єднання й наших інституцій значно потужніша, ніж будь-який антиєвропейський терор. Російський, іранський чи будь-який інший. Але, не чекаючи наступного тижня й початку конференції, уже сьогодні зазначу: ми потребуємо більшої підтримки в реалізації нашого Fast Recovery Plan. Тобто у першочергових заходах для відбудови України після терористичних ударів. У вас є всі ці дані – чого саме ми потребуємо. Ми вже маємо розуміння щодо необхідних коштів. Це 3,5 мільярда євро цьогоріч і близько 14 мільярдів євро наступного року. І поки що ми із цих коштів отримали нуль. А вони життєво необхідні. Як і життєво необхідні наступні транші макрофіну для України. Дякуємо за кошти, які вже надійшли, але досі не ухвалено рішення щодо решти 6 мільярдів із цього пакету, які критично потрібні цього року. І це у ваших силах – уже сьогодні дійти принципової згоди щодо надання цієї допомоги нашій державі. Терор має програти. Україна і вся Європа мають перемогти. Я дякую вам за увагу! Дякую за підтримку! Сподіваюся на швидкі та ефективні рішення європейської спільноти. Слава Україні!</p>
  <div class="source"><a href="https://www.president.gov.ua/news/rosijskij-teror-maye-prograti-ukrayina-j-usya-yevropa-mayut-78613">https://www.president.gov.ua/news/rosijskij-teror-maye-prograti-ukrayina-j-usya-yevropa-mayut-78613</a></div>
</article>


<article>
  <h2>Усі світові лідери мають дати Росії зрозуміти, що теракт на Каховській ГЕС прирівнюватиметься до застосування зброї масового ураження – звернення Президента України</h2>
  <div class="badges"><span class="chip">UK</span> <span class="chip">2022-10-20</span></div>
  <p>Бажаю здоровʼя, шановні українці! Сьогодні взяв участь у засіданні Європейської ради. Тема захисту України й нашої енергетичної безпеки була серед головних на цьому саміті. Поінформував колег про нові терористичні кроки Росії й про наші потреби, щоб захиститись і від цієї форми терору, спрямованого проти енергосистеми. Російські війська продовжують завдавати ударів ракетами й дронами по наших електростанціях. Зрештою й така російська підлість зазнає провалу. Ми робимо все, щоб отримати для України більше сучасних та ефективних систем ППО й ПРО. І буде день, коли ми прозвітуємо, що українське небо стало повністю захищеним від російських ракет, іранських дронів і будь-яких інших носіїв зла. Росія намагалася шантажувати Європу газом і нафтою, організовує диверсії на підводних газогонах і критично важливих кабелях у Європі, намагалась і намагається заморозити людей... А що відбулося? Росія лише втратила свою вагу на європейському енергетичному ринку, яку напрацьовувала ще з часів Брежнєва, і обовʼязково отримає до себе ставлення, як до найбільш відмороженого міжнародного злочинця. Це залишиться з Москвою дуже надовго й після цього російського керівника. Росія намагається знищити енергетичну систему України, змусити наш народ страждати ще більше, але лише мобілізує цим міжнародну спільноту, щоб вона іще більше допомагала нам і ще більше тиснула на державу-терориста. А всі наші видатки на захист наших енергообʼєктів і на відновлення нашої інфраструктури після російських терористичних ударів будуть відшкодовані за рахунок російських же активів. Кожен із терористів відповідатиме особисто за те, що робить. Перед судом. А держава-терорист заплатить за свій терор. Ізоляцією, деградацією й активами – як державними, так і квазіприватних осіб, які пов&#x27;язані з цим російським режимом. Поінформував європейців сьогодні, під час засідання Європейської ради, і про черговий теракт, до якого Росія готується на Каховській гідроелектростанції. За нашою інформацією, агрегати й дамба Каховської ГЕС заміновані російськими терористами. Зараз усі у світі мають діяти потужно й швидко, щоб не допустити ще й такого російського теракту. Підрив дамби означатиме масштабну катастрофу. Звичайно, ми розуміємо, що окупантам байдуже, що буде з територією України. Вони цим своїм терактом можуть знищити, серед іншого, навіть можливість постачання води з Дніпра до Криму. Північнокримський канал у разі руйнації дамби Каховської ГЕС просто зникне. І якщо Росія готує такий теракт, якщо вона серйозно розглядає і такий сценарій, то це означає, що терористи дуже чітко усвідомлюють: їм не втримати не тільки Херсон, а й увесь південь нашої країни, зокрема й Крим. Ми маємо зараз усі разом – усі європейці, усі лідери світу, усі міжнародні організації – дати зрозуміти державі-терористу, що такий теракт на Каховській ГЕС означатиме абсолютно те саме, що й застосування зброї масового ураження. Наслідки для Росії мають бути відповідними. Світ повинен реагувати превентивно. Це ключове зараз. Принцип превентивного реагування на загрози безпеці нарешті повинен стати одним із базових для міжнародної політики. Сьогодні мав продуктивну розмову з Президентом Німеччини. Подякував йому й німецькому народу за підтримку України в боротьбі за свободу й за рішення про конкретну допомогу нашій державі. Зокрема, саме Німеччина стала першою країною, яка здійснила постачання нам сучасної системи протиповітряної оборони IRIS-Т. Очікуємо постачання ще й інших таких систем як від Німеччини, так і від інших наших партнерів. Провів переговори з Президентом Швейцарії, який прибув сьогодні до Києва. Це показово для всього світу, що Швейцарія не залишається морально нейтральною, коли проти України та всієї Європи ведеться така терористична війна. Швейцарія підтримала санкційні пакети ЄС і надає нам допомогу гуманітарного характеру. Дуже предметно обговорили сьогодні з паном Президентом питання відбудови України й можливості Швейцарії інвестувати у розвиток нашої економіки та інфраструктури. Обговорили також і питання відшкодування збитків, завданих Україні російським терором. Вдячний, що вже заморожено російських активів на $6,5 млрд. Цю роботу треба продовжувати. І це те, в чому Швейцарія також не має залишатися морально нейтральною. Окремо й дуже предметно обговорили можливості Швейцарії допомогти з діджиталізацією в Україні та відновленням телекомунікаційних систем на звільнених територіях. Ситуація на передовій залишається важкою. Особливо на Донбасі – той же Бахмутський напрямок – і на деяких напрямках на півдні. Але тримаємо позиції. Захищаємо нашу землю. Поступово рухаємося, витісняючи ворога. І обовʼязково забезпечимо Україні перемогу. Увечері підписав черговий указ про нагородження наших воїнів. Орденами й медалями нагороджені 148 захисників і захисниць України. Хочу особливо відзначити сьогодні за поданням нашого військового командування воїнів із 7-ї зенітної самохідної артилерійської батареї 3-го зенітного ракетного дивізіону 1039-го зенітного ракетного полку. Під час чергового російського ракетного удару батарея здійснювала захист на півночі нашої країни та знищила ворожу ракету у Вишгородському районі Київської області. Дякую вам, хлопці, за відмінну службу й незмінно хороші результати! Кожна збита російська ракета – це врятовані життя наших людей. Цієї доби маємо і збиті ракети, і збиті іранські дрони. На жаль, збиваємо поки не всі. Є й влучання, є руйнування. Але зробимо все, щоб дати повний захист нашому небу. Терористи завжди програють. Свобода завжди перемагає. Дякую всім, хто воює й працює заради України! Вічна слава нашому міцному народу! Слава Україні!</p>
  <div class="source"><a href="https://www.president.gov.ua/news/usi-svitovi-lideri-mayut-dati-rosiyi-zrozumiti-sho-terakt-na-78617">https://www.president.gov.ua/news/usi-svitovi-lideri-mayut-dati-rosiyi-zrozumiti-sho-terakt-na-78617</a></div>
</article>


<article>
  <h2>Робіть усе, щоб люди знали про терор Росії в Україні, поширюйте історії про перемоги свободи – звернення Президента до учасників Франкфуртського книжкового ярмарку</h2>
  <div class="badges"><span class="chip">UK</span> <span class="chip">2022-10-21</span></div>
  <p>Пані та панове! Шановні учасники нашої зустрічі! Вдячний вам за увагу до України! Ваша увага означає, що ви справді цінуєте свободу й готові захищати її. Це те, що найбільше потрібно Європі зараз – бути єдиними в боротьбі за свободу. І робити разом більше, оскільки наш спільний ворог щодня намагається робити більше. Погляньте: зараз у Франкфурті на ярмарку немає двох держав, які були регулярно. Це Росія та Іран. Їх стає менше у просторі культури, але стає більше там, де руйнується все – не лише культура, а й життя і все, що його забезпечує. Я постійно отримую звіти про те, куди влучили іранські ударні дрони, закуплені Росією. Електростанції, водопровід, порти, вокзали, склади з гуманітаркою, житлові будинки, школи – що завгодно стає мішенню для них... Замість того, щоб експортувати культуру, Іран експортує смерть. Замість того, щоб імпортувати культуру, Росія імпортує смерть і спрямовує її проти нас. І не просто проти українців. Не тільки. А проти України як поки що першого поля битви – битви Росії з об’єднаною Європою. І це очевидно. Але далеко не всі визнають цю очевидність. Маємо говорити відверто: у Європі ще достатньо діячів, які закликають «зрозуміти» Росію та намагаються ігнорувати терористичну політику таких держав, як Іран. Такі люди є в різних сферах: у політиці, в бізнесі, у громадських організаціях і в медіа. Чому це можливо? Що до цього призводить? Одна відповідь: дефіцит знання. Дефіцит знання в суспільної більшості. Дефіцит знання про вбивства, скоєні Росією. Дефіцит знання про злочини, що поєднують різні антидемократичні режими. Дефіцит знання про корупцію, яка стала їхнім інструментом, щоб знижувати пильність Європи. Дефіцит знання про несправедливість і брехню, які є невід’ємними елементами політики будь-якої терористичної держави. Коли люди чогось не знають, політикам простіше ними маніпулювати. Коли суспільства не звертають уваги на відносини з іншими державами, бізнесові магнати можуть піти на будь-яку аморальність у цих відносинах. Коли несправедливість у тій чи іншій країні не помічають, із цієї країни може прийти терор. Згадайте, що й на німецьких вулицях російські державні убивці мстилися опонентам влади. Мстилися кулями. Але чи застраховані ви від вибухів? Чи від убивчих дронів? Це не риторичні питання. Росія достатньо зробила, щоб показати, що не визнає жодних меж. Тому я прошу вас: будь ласка, робіть усе, щоб люди знали. Знали про терор, який Росія принесла в Україну. А перед тим – у Чечню, у Грузію, у Сирію, у країни Африки, де російські найманці вирішували, кому жити й кому помирати... Будь ласка, пишіть про це. Читайте про це. Робіть усе, щоб європейці знали, скільки людей загинули в боротьбі за права й елементарну повагу, які є в кожного й кожної з вас просто від народження... Загинули у Росії, в Ірані, в інших подібних країнах. Створюйте, друкуйте, розповсюджуйте книжки про тих, хто послаблював Європу своїми рішеннями через корумпованість чи просто байдужість. Хай про них знають. Про тих, хто дарував силу державам-терористам або навіть зараз намагається робити все, щоб на їхній терор не було міцної реакції. І обовʼязково поширюйте історії про перемоги свободи. Люди мають це знати. Мають знати, що свобода може вистояти навіть тоді, коли багатьом здається, що цього не буде. Як вистояла Україна після удару Росії цьогоріч. Європейці мають не забувати, що вбивці й кати все ж таки відповідають перед судом, навіть якщо вони мали значну владу і вплив. Нагадуйте людям про це. Завдяки цьому знанню вони відчуватимуть, що й теперішніх винуватців політики геноциду та воєнних злочинців реально притягнути до відповідальності. Знання – це відповідь. Відповідь усім, хто боїться, хто маніпулює і хто не вірить. Книги, документальні сценарії, статті, репортажі – все це відповідь. Я запрошую всіх вас в Україну: видавців і авторів, бізнесменів і громадських діячів, освітян, журналістів – усіх! Погляньте, через що проходять наші люди. Що нам уже вдалося здобути. Які загрози ми досі маємо. Погляньте – і розповідайте про це. Розповідайте, бо це загрожує й іншим народам Європи. Поки держави-терористи ще існують. Давайте зробимо разом більше, ніж будь-які наші вороги можуть спільно зробити проти нас! Ще раз дякую вам за увагу! Хай живе Європа! Хай живе свобода! Слава Україні!</p>
  <div class="source"><a href="https://www.president.gov.ua/news/robit-use-shob-lyudi-znali-pro-teror-rosiyi-v-ukrayini-poshi-78621">https://www.president.gov.ua/news/robit-use-shob-lyudi-znali-pro-teror-rosiyi-v-ukrayini-poshi-78621</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
