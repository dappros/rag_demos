<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>slava-medvedev/zelensky-speeches – page 6</title>
  <style>
  body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
  main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
  h1{font-size:22px;margin:12px 0}
  .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
  article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
  h2{font-size:16px;margin:0 0 8px}
  .badges{display:flex;gap:8px;flex-wrap:wrap;margin-bottom:8px}
  .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
  p{white-space:pre-wrap;margin:0;color:#e1e6ff;line-height:1.45}
  a{color:#6aa0ff;word-break:break-all;text-decoration:none}
  nav ul{display:flex;flex-wrap:wrap;gap:8px;list-style:none;padding:0}
  nav a.page{display:inline-block;padding:6px 10px;border-radius:10px;background:#222642;border:1px solid #262a45;text-decoration:none;color:#e8ecff;font-size:14px}
  footer{max-width:1100px;margin:0 auto;padding:16px 20px 40px;color:#9aa3c7}
</style>
</head>
<body>
  <header>
    <h1>slava-medvedev/zelensky-speeches – page 6</h1>
    <div>Source: <a href="https://huggingface.co/datasets/slava-medvedev/zelensky-speeches">https://huggingface.co/datasets/slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Бачимо перспективи на фронті, бачимо наміри держави-терориста й будемо відповідати – звернення Президента України</h2>
  <div class="badges"><span class="chip">UK</span> <span class="chip">2022-12-23</span></div>
  <p>Бажаю здоровʼя, шановні українці! Провів сьогодні Ставку. Як завжди, предметно, але сьогодні – плюс новини для військових після візиту до Сполучених Штатів. Готуємо найближчі місяці й загалом наступний рік. Завдання наші незмінні. Це звільнення нашої землі. Безпека для наших людей. Відновлення нашої країни після російських ударів. Це компоненти української перемоги, яку ми наближаємо крок за кроком. Заслухали сьогодні на Ставці командувачів. Бачимо перспективи на фронті. Готуємося до різних варіантів дій держави-терориста, бачимо її наміри. І будемо відповідати. Окремо обговорили ситуацію в енергетиці. Провів сьогодні важливу щорічну нараду з послами України – увесь дипломатичний корпус нашої держави отримав завдання на наступний рік. Ми готуємо активізацію української дипломатії за кількома напрямами. Перше – це країни, у яких наш вплив поки менший, ніж нам необхідно з погляду національної безпеки України та інтересів нашого народу. Передусім це країни Африки та інших частин Глобального Півдня – Латинської Америки, азійських країн, Тихоокеанського регіону. Це колосальний економічний потенціал, а також це вагомі дипломатичні можливості. Наприклад, під час голосувань у Генасамблеї ООН за резолюції, які захищають нашу територіальну цілісність і міжнародне право. Будемо посилювати позиції України. Другий аспект для української дипломатії – це нарощування співпраці з нашими традиційними партнерами, щоб справді наступний рік був вирішальним у цій війні і щоб Україна досягла всіх своїх цілей. Готуємо модернізацію дипломатичної служби, будемо посилювати українські посольства. Була й непублічна частина сьогоднішньої нашої зустрічі з дипломатами – зробив там кілька важливих, чутливих акцентів у спілкуванні з послами. Говорив сьогодні з Премʼєр-міністром Нідерландів Марком Рютте. Я вдячний за новий пакет підтримки – дуже вагомий, вчасний. 2,5 млрд євро для України. Звичайно, обговорили й наші спільні дії з Нідерландами в наступному році. Координуємо кроки по максимуму, і вірю, що буде відчутний результат, особливо в питанні притягнення до відповідальності всіх, хто винен у цій агресії проти України. І ще одне. Для мене було честю привітати з Днем енергетика тих людей, які разом із колегами відновлюють наші системи після російських ударів. Я вважаю, що всім нам треба частіше дякувати тим, хто працює заради збереження нашого з вами добробуту, нормальності життя. Зовсім не політично. Може, не завжди помітно для більшості. Але завдяки багатьом цим людям Україна живе. Зокрема, кожен і кожна, хто ремонтує пошкоджені ударами мережі та генерацію, коли ще навіть не закінчилася повітряна тривога, щоб швидше дати людям енергію, – справжні герої. Кожен і кожна, хто виїжджає в деокуповані та прифронтові райони, щоб повернути людям усе для нормального життя, – справжні герої. Кожен і кожна, хто щодня й щоночі стабілізує нашу енергосистему, забезпечує постачання електрики, роботу станцій та інших енергообʼєктів, – усі вони разом з іншими, хто воює й працює заради України, гарантують Україні майбутнє. Я дякую за це! Підписав укази про нагородження наших військових. 215 бійців Збройних Сил України відзначені державними нагородами. Слава всім, хто захищає нашу державу! Дякую всім партнерам, хто допомагає нам і разом з нами здобуває перемогу над тиранією! І, будь ласка, памʼятайте, хто воює проти нас. У святковий час, який наближається, російські терористи можуть знову активізуватися. Вони зневажають християнські цінності й будь-які цінності взагалі. Тому, будь ласка, зважайте на сигнали повітряної тривоги, допомагайте одне одному і завжди бережіть одне одного. И еще. Граждане России должны четко понимать, что террор никогда не остается без ответа. Слава Україні!</p>
  <div class="source"><a href="https://www.president.gov.ua/news/bachimo-perspektivi-na-fronti-bachimo-namiri-derzhavi-terori-80057">https://www.president.gov.ua/news/bachimo-perspektivi-na-fronti-bachimo-namiri-derzhavi-terori-80057</a></div>
</article>


<article>
  <h2>Вітання Президента України християнам західного обряду з Різдвом</h2>
  <div class="badges"><span class="chip">UK</span> <span class="chip">2022-12-24</span></div>
  <p>Дорогий народе! Цими днями мільйони людей в Україні та світі відзначають Різдво Христове. Поява на світ Сина Божого дарувала людям надію на спасіння, віру в перемогу добра й милосердя. На жаль, цьогоріч для нас усі свята мають гіркий присмак. І традиційний дух Різдва ми можемо відчувати інакше. Не такою смачною й теплою може бути вечеря за сімейним столом. Біля нього можуть бути порожні стільці. І не такими яскравими можуть бути наші оселі та вулиці. І не так гучно й натхненно можуть лунати різдвяні дзвоники – через сирени повітряної тривоги або – ще гірше – постріли й вибухи. І все це разом може нести велику загрозу. Це – зневіра. У вищих силах та їхній могутності, у добрі та справедливості на світі. Втрата надії. Втрата любові. Втрата себе... Та хіба не цього у своїй суті хочуть зло й темрява, які постали проти нас? Ми протидіємо їм понад 300 днів і вісім років. І хіба ми дозволимо їм досягти бажаного? У цій битві в нас є ще одна потужна й дієва зброя. Молот і меч нашого духу й свідомості. Мудрість Божа. Відвага й хоробрість. Чесноти, які схиляють нас робити добру справу й долати зло. Головний акт мужності – витримка й доведення свого діла до кінця попри все. Наш шлях освітлює правда. Ми знаємо її. Ми захищаємо її. Наша правда – це боротьба за волю. Свобода має високу ціну. Але рабство – іще вищу. Нам освітлюють шлях віра й терпіння. Терпіння та віра. Це сили-близнюки. Як було сказано, «хто володіє собою, кращий за завойовника міста». Терпіти – не означає змиритися з обставинами. Терпіння стежить, щоб ми не пустили жодного сумніву чи страху у свою свідомість. Це віра у свої сили. У зла немає зброї, сильнішої за броню, дану нам Богом. Зло розбивається об цю броню, як об кам’яну стіну. Ми бачили це не раз. Ми витримали на початку війни, витримали атаки, погрози, ядерний шантаж, терор, ракетні удари. Витримаємо цю зиму. Бо знаємо, за що боремося. Ми йдемо вперед крізь терни до зірок, знаючи, що чекає в кінці шляху. Бог – справедливий суддя, який добро нагороджує, а зло карає. На якому ми боці – очевидно. Хто є хто в цій битві – очевидно. Цьому є щонайменше сім доказів – вони відомі: «... очі горді, мова неправдива, руки, що проливають кров невинну, мозок, що кує злі задуми, ноги, які швидко біжать до лиходійства, діяння, що сіють розбрат, серця, сповнені ненависті». Усьому цьому ми протистоїмо. І є зразком для інших. Вірні, тобто ті, хто справді вірує, повинні бути для решти світу світлом. Більш як 300 днів українці прагнуть цього, доводять це, слугують прикладом для інших. Ми не праведники, не святі, але точно змагаємося за добро і б’ємося за світло. З вірою в біблійне пророцтво: «Хай підійметься всяка долина, знизиться всяка гора та підгірок, хай стане круте за рівнину, а пасма гірські – за долину. Народ, що в темряві ходить, Світло велике побачить, і над тими, хто сидить у краю тіні смерти, Світло засяє над ними! Бо Дитя народилося нам, даний нам Син Божий!» Ми віримо, що сльози зміняться радістю, за відчаєм прийде надія, а смерть буде переможена життям. Дорогий український народе! Сьогоднішній день та всі прийдешні зимові свята ми зустрічаємо в непростих обставинах. Хтось побачить сьогодні першу зірку в небі над Бахмутом, Рубіжним, Кремінною. Вздовж тисяч кілометрів лінії фронту. Хтось – на трасі, в дорозі від українсько-польського кордону на Херсонщину чи Запоріжжя. Хтось побачить її крізь діри понівеченого кулями даху власної оселі. Хтось зустріне свято в чужих домівках, але не в чужих людей – українців, що дали прихисток українцям. На Закарпатті, Буковині, на Львівщині, Франківщині та в багатьох інших регіонах. Хтось почує «Щедрик» іншою мовою – у Варшаві, Берліні, Лондоні, Нью-Йорку, Торонто та в багатьох інших містах і країнах. А хтось зустріне це Різдво у неволі, але хай памʼятає, що ми йдемо й по цих наших людей, ми повернемо свободу всім українцям і українкам. Хоч би де ми були, ми будемо сьогодні разом. І разом подивимось у вечірнє небо. І разом згадаємо ранок 24 лютого. Згадаємо, скільки пройшли. Згадаємо «Азовсталь», Ірпінь, Бучу, Краматорськ, Зміїний, Чорнобаївку, Ізюм, Херсон. Ми загадаємо бажання. Одне на всіх. І відчуємо радість. Одну на всіх. І зрозуміємо істину. Одну на всіх. Про те, що жодні дрони-камікадзе не здатні загасити різдвяну зорю. Ми побачимо її сяйво навіть під землею, в бомбосховищі. Ми наповнимо теплом і світлом наші серця. Їх не здатні поранити жодні «Кинджали». Вони зламаються об наш сталевий дух. І наша боротьба триватиме без упину. Їй не загрожують планові чи аварійні відключення. І ми ніколи не відчуємо дефіциту хоробрості й незламності. Ми пережили багато гірких новин і будемо заслужено стрічати благу вість. Ми співатимемо колядки – бадьоро, як ніколи, – щоб гучніше за звук генератора. Ми почуємо голоси й привітання рідних – у душі, навіть якщо ляжуть зв&#x27;язок та інтернет. І навіть у суцільній темряві ми знайдемося, щоб міцно обійняти одне одного. І якщо не буде тепла, будемо обійматися довго, щоб зігріти одне одного. Ми будемо відзначати свої свята! Як завжди. Ми будемо усміхатись і радіти. Як завжди. Відмінність одна: ми не будемо чекати дива, адже творимо його самі. Христос народився! Славімо його!</p>
  <div class="source"><a href="https://www.president.gov.ua/news/vitannya-prezidenta-ukrayini-hristiyanam-zahidnogo-obryadu-z-80069">https://www.president.gov.ua/news/vitannya-prezidenta-ukrayini-hristiyanam-zahidnogo-obryadu-z-80069</a></div>
</article>


<article>
  <h2>Темрява не заважатиме нам приводити окупантів до нових їхніх поразок – звернення Президента України</h2>
  <div class="badges"><span class="chip">UK</span> <span class="chip">2022-12-25</span></div>
  <p>Українці! Українки! Сьогодні мільйони людей відзначають Різдво за григоріанським календарем. І я ще раз вітаю всіх, хто святкує саме зараз, цими днями. І хочу, щоб ми з вами зараз іще раз подякували – разом подякували – усім тим, хто й цими днями, і в будь-який інший час робить усе, аби ми з вами могли жити. Жити своїм життям й у своїй країні. Дякую кожному нашому воїну – усім військовим. Усім бійцям Повітряних сил, зенітникам, розвідникам, прикордонникам, нацгвардійцям, теробороні, Військово-морським силам. Дякую кожному солдату й матросу, кожному сержанту й старшині, кожному офіцеру та генералу, які тримають фронт і стараються посунути його далі – до наших кордонів, на які ми маємо вийти. Дякую кожному, хто ремонтує й постачає техніку. Всім, хто волонтерить. Дякую всім нашим медикам і всім, хто рятує поранених на полі бою. Дякую всім медичним сестричкам, які виконують свою роботу за будь-яких обставин самовіддано. Дякую всім, хто допомагає забезпечувати лікарні. Усім, хто приходить здавати кров для поранених... І всім, хто прийшов зараз у Херсоні, щоб допомогти. Щоб урятувати поранених від удару терористів на Різдво... Артилерія та міномети проти звичайних херсонських вулиць... Нелюди! Кожного російського вбивцю знайдемо. І я дякую всім, хто працює заради цього: усім слідчим групам, усім прокурорам, посадовцям і дипломатам. Дякую кожному й кожній, хто допомагає витягати українців з полону. Дякую всім нашим енергетикам і ремонтникам, саперам, поліцейським, працівникам ДСНС, комунальних служб. Дякую освітянам, які продовжують будувати наше майбутнє, і будівельникам, які дбають про наше з вами сьогодення. Дякую транспортникам, які забезпечують життя нашої економіки, і фінансистам, які утримують нашу стабільність. Дякую айтівцям, які обрали Україну. Дякую посадовцям, які дбають про людей, і бізнесу, який допомагає суспільству бути незламним. Дякую нашим фермерам, дякую аграріям, які не здалися минулої весни й які готуються до наступної. Дякую всім журналістам, які поширюють саме правду, і громадським діячам, які допомагають нашим людям зберігати віру в себе і в перемогу. Дякую всім лідерам і народам світу, які цьогоріч разом з Україною стали лідерами у захисті свободи й наступного року, я вірю, разом з нами зроблять усе, щоб стати лідерами миру. Це можливо. Дорогі українці! Залишилося кілька днів цього року. Маємо бути свідомими, що наш ворог спробує зробити цей час для нас темним і складним. Росія програла все, що могла, цього року. Але намагається компенсувати свої програші зловтіхою своїх пропагандистів після ракетних ударів по нашій країні, по нашій енергетиці. Я знаю, що темрява не заважатиме нам приводити окупантів до нових їхніх поразок. Але ми маємо бути готовими до будь-яких сценаріїв. Будь ласка, цими днями дослухайтесь до повітряних тривог. Іще раз пошукайте й запам’ятайте, де розташований найближчий Пункт Незламності. Розкажіть батькам, як знайти Пункт Незламності, якщо це знадобиться. По всій країні відкрито вже понад 5,5 тисячі пунктів. Подбайте, будь ласка, і про себе. І будьте готові допомагати іншим. Коли українці разом, коли українці вдячні одне одному, нас не здолати. Хай завжди так і буде! Й так і буде, я впевнений! Слава нашому міцному, прекрасному, найкращому народу! Слава Україні!</p>
  <div class="source"><a href="https://www.president.gov.ua/news/temryava-ne-zavazhatime-nam-privoditi-okupantiv-do-novih-yih-80077">https://www.president.gov.ua/news/temryava-ne-zavazhatime-nam-privoditi-okupantiv-do-novih-yih-80077</a></div>
</article>


<article>
  <h2>На Донбасі ситуація важка; я дякую нашим хлопцям, які стоять на позиціях міцно й знаходять можливості «мінусувати» окупантів – звернення Президента України</h2>
  <div class="badges"><span class="chip">UK</span> <span class="chip">2022-12-26</span></div>
  <p>Бажаю здоровʼя, шановні українці! Короткий звіт про сьогоднішній день – іще один день іще одного тижня нашого спротиву. Перше – фронт. Бахмут, Кремінна та інші напрямки на Донбасі, які потребують зараз максимуму сил і концентрації. Ситуація там важка, болісна. Окупанти витрачають усі доступні їм ресурси – а це значні ресурси, – щоб вичавити хоча б якесь просування. І я дякую всім нашим хлопцям, які стоять на позиціях, стоять міцно, і які все ж знаходять можливості, щоб не тільки нічого не втратити, а щоб вибивати окупантів, «мінусувати» їх. Хочу відзначити сьогодні 10-ту окрему гірсько-штурмову бригаду за взяття в полон окупантів на Донеччині. Це дуже важливо. Це дасть нам змогу звільнити більше українців. Також відзначу 80-ту і 95-ту окремі десантно-штурмові бригади за успішне знищення ворожої сили на Лиманському напрямку. Молодці, хлопці! Що більше окупанти втрачають, то більше часу ми всі виграємо для України. Друге – це енергетика. Хочу подякувати всім працівникам енергетичних підприємств, усім ремонтним бригадам за те, що цієї суботи й неділі – у Святвечір і Різдво – вдалося дати людям більше енергії. Звичайно, дефіцити зберігаються. Відключення тривають. Станом на цей вечір у різних регіонах України близько 9 мільйонів людей відключені. Але кількість і тривалість відключень усе ж поступово зменшується. Дякую кожному й кожній, хто забезпечив цей результат. Сьогодні я провів спеціальну нараду з урядовцями щодо ситуації в енергетиці та інфраструктурі. Готуємося до наступного року – і не лише до зимових місяців. Є загрози, які маємо усунути. Є кроки, які мають бути зроблені. І держава їх обов’язково зробить. Третій пункт – провів сьогодні розширену нараду щодо підсумків візиту до США та реалізації домовленостей. Часу втрачати не будемо. Все, про що домовились у Вашингтоні, реалізуємо швидко. Настільки, наскільки це можливо. І ще одне. Сьогодні говорив з Премʼєр-міністром Індії. У наступному році саме Індія головуватиме у «Великій двадцятці». Побажав пану Моді плідного головування, причому плідного не для когось окремо, а для всіх у світі, хто цінує мир. Індія може бути більш активною в зусиллях для завершення агресії, тож сподіваюся, що в наступному році зможемо разом зробити більше для глобальної стабільності. Дякую всім, хто працює заради України й не дивиться, чи свято, чи вихідні, чи будні! Дякую кожному й кожній, хто воює за Україну! Дякую всім, хто допомагає нашій державі! І, будь ласка, не забувайте, що треба бути готовими до російських ракетних атак або провокацій. ППО готується, держава готується, і кожен має підготуватися. Зважайте, будь ласка, на сирени. Слава Україні!</p>
  <div class="source"><a href="https://www.president.gov.ua/news/na-donbasi-situaciya-vazhka-ya-dyakuyu-nashim-hlopcyam-yaki-80081">https://www.president.gov.ua/news/na-donbasi-situaciya-vazhka-ya-dyakuyu-nashim-hlopcyam-yaki-80081</a></div>
</article>


<article>
  <h2>Ми заходимо в наступний рік і маємо зберегти спільне розуміння національних цілей – звернення Президента України</h2>
  <div class="badges"><span class="chip">UK</span> <span class="chip">2022-12-27</span></div>
  <p>Бажаю здоровʼя, шановні українці! Провів сьогодні засідання Ставки – уже 44-те за цей рік. Тематика зрозуміла. Передусім це Бахмут, Кремінна й Донбас загалом. Можливі дії ворога на східному напрямку та наші дії. Заслухали командувачів, визначилися з кроками на найближчий час. Продовжуємо готувати сили оборони й безпеки України до наступного року. Це має бути вирішальний рік. Розуміємо, які ризики є зимою, розуміємо, що маємо зробити навесні, а отже, розуміємо, які результати має продемонструвати увесь сектор оборони й безпеки. Окремо обговорили постачання боєприпасів і ремонт бойової техніки. До речі, хочу подякувати нашим фахівцям, усім нашим партнерам, усім, хто залучений до відповідної роботи. Нам вдалося налагодити таку систему, щоб не лише повернути відремонтовану техніку на поле бою, а й щоб узяти з поля бою трофейну техніку та поставити її на службу нашій державі. Це дуже важливий результат року, і всі, хто долучився, – справді молодці. Говорив сьогодні з Прем’єр-міністром Італії. Подякував за вже надану й за нову підтримку. Пані Мелоні повідомила, що зараз на розгляді питання про ППО для України, і ми скоординували наші кроки. Я вірю, що італійська підтримка дозволить нам зміцнити захист українського неба. Звичайно, обговорили й наші дипломатичні плани на найближчі місяці. А також зимові загрози, які ми, я впевнений, подолаємо разом. Провів сьогодні нараду щодо роботи банківської системи та нашої співпраці з МВФ. Маємо забезпечити в наступному році ще більше можливостей для українців і гарантовано зберегти міцність наших систем – банківської та фінансової. Також говорив із керівником найбільшого у світі інвестиційного фонду BlackRock. Отримав чергове підтвердження, що бізнес розвиненого світу вірить у нашу перемогу та готовий інвестувати в нашу відбудову. Фахівці цієї компанії вже допомагають Україні структурувати Фонд відбудови нашої держави. І ми вже готуємося й до участі у Всесвітньому економічному форумі в Давосі. Позиція та перспективи України будуть там представлені. Загалом цей тиждень для України буде важливим із політичного погляду. Ми заходимо в наступний рік і маємо зберегти спільне розуміння наших національних цілей. Звичайно, це звільнення нашої землі від ворога, а також відновлення України, повернення наших людей додому, подальше зближення нашої держави з ключовими партнерами, відкриття нових можливостей для України у світі – це все завдання на найближчий час. І не лише для держави, а й для кожного й кожної з нас. Незабаром я представлю свій погляд на реалізацію цих завдань у щорічному Посланні до Верховної Ради про зовнішнє і внутрішнє становище України. Хочу, щоб це Послання було не звітом, а нашою з вами розмовою про наступний рік. Дякую всім, хто працює заради України! Дякую всім, хто воює за нашу незалежність! Дякую всім підрозділам наших сил оборони, які наближають поразку ворога! Слава Україні!</p>
  <div class="source"><a href="https://www.president.gov.ua/news/mi-zahodimo-v-nastupnij-rik-i-mayemo-zberegti-spilne-rozumin-80097">https://www.president.gov.ua/news/mi-zahodimo-v-nastupnij-rik-i-mayemo-zberegti-spilne-rozumin-80097</a></div>
</article>


<article>
  <h2>Виступ Президента зі щорічним Посланням до Верховної Ради про внутрішнє і зовнішнє становище України</h2>
  <div class="badges"><span class="chip">UK</span> <span class="chip">2022-12-28</span></div>
  <p>Слава Україні! Шановний пане Голово, шановні народні депутати нашої міцної України, шановні урядовці! Шановні гості, шановні присутні! Шановні українські воїни! Український народе! Поговорімо сьогодні про Україну. Про те, як всі змінилися за ці десять місяців. І про те, як ми змінили весь світ. Про нашу силу. Увесь цей час ми були єдиними. Так само, як зараз у цій залі, коли всі відповіли: «Героям слава». Слава Україні! Завдяки нашій єдності ми досягли того, у що майже ніхто у світі, у всьому світі, не вірив. Майже ніхто, окрім нас. Україна стала одним із глобальних лідерів. Наші національні кольори – це сьогодні міжнародний символ сміливості й незламності всього світу. У будь-якій країні, на будь-якому континенті, коли бачать синьо-жовтий, знають, що це про свободу. Про народ, який не здався, який вистояв, який об’єднав світ. І який переможе. Завдяки Україні світ повірив, що цінності дають силу. Повірив услід за нашою боротьбою. Світ упевнився, що тиранія програє. Услід за нашою вірою. Світ побачив, що свобода може стати переможцем. Услід за нашими здобутками на полі бою. І всіма нашими військовими. Обов’язково стане. Україна обов’язково переможе. За десять місяців цього року ми допомогли всім. Ми допомогли Заходу віднайти себе знову, повернутися на глобальну арену й відчути, наскільки Захід переважає. Ніхто на Заході вже не боїться й ніколи не буде боятися Росії. Ми допомогли Євросоюзу набути справжньої суб’єктності. Допомогли Європі відчути себе не кількома чемпіонатами з командами різного рівня, а однією сильною командою, яка разом з усім вільним світом бореться за цю важливу перемогу. Саме Україна об’єднала Європейський Союз. Виявилося, що це можливо! І тепер Європа захищає себе. Європа долає кризи. І це – попри колосальні ресурси, кинуті Росією на те, щоб зламати наш континент. Усе, що Росія намагалася робити проти Європи, не спрацювало. Кожен російський крок став помилкою. Наші ж кроки спрацювали. І вперше в історії Євросоюз допомагає оборонятися від такої масштабної агресії. Уперше низка країн ЄС змінила своє законодавство й свої політичні правила і тепер надає збройну підтримку нашій державі. Уперше в історії деякі країни Європи переглянули поняття нейтралітету й протистоять агресії разом з нами, разом Україною. Ми допомогли Європі й більшості країн світу відчути, що бути нейтральними зараз – це бути, вибачте, аморальними. 143 держави проголосували за резолюцію Генасамблеї ООН на підтримку територіальної цілісності України й повної реалізації Статуту ООН. Це справді показовий приклад. Це найбільше за десять місяців і вісім років. І я дякую всім, хто працював на цей результат безпрецедентно активно. Я вас вітаю! Це велика перемога! За цей час після 24 лютого лише в мене було 850 міжнародних заходів. І так працював увесь наш дипломатичний корпус. Я хочу зараз подякувати всім, хто працював саме так, так потужно. Усім нашим дипломатам, усім нашим урядовцям і, звичайно, тим народним депутатам, хто допомагав МЗС і Офісу будувати проукраїнську коаліцію у світі. Я дякую вам! І дякую всім лідерам і народам, які допомагають нам захищати незалежність, захищати міжнародне право! Дякую шановним послам країн – наших партнерів, які зараз присутні тут, у цій поважній залі! Дорогі українці! Погляньте, як змінилися глобальні пріоритети. Більшість країн світу вже не цікавиться, чи почує їх Росія. Із цим покінчено. Тепер світ по-справжньому зацікавлений у тому, чого ще очікувати від України, що ще Україна може дати Європі, що ми можемо дати світу. Для багатьох людей у світі тепер це гордість – мати друзів серед українців. Згадайте, як колись українцям хотілося мати друзів серед іноземців. І ми тепер по-справжньому єдині зі світом – із найсильнішими, із найвільнішими у світі. Ми повертаємо мільйонам людей у різних країнах віру в цінності. У цінності, яких батьки вчать дітей будь-де у вільному світі. Ми показуємо, що життя справді має залежати від саме таких цінностей. Ми актуалізуємо сенси. Сенси, які довго були, на жаль, лише безплідними буквами деяких міжнародних угод, конвенцій і меморандумів. Вони запрацюють. І ми це показуємо. Ми даємо кожному нашому партнеру унікальне й дуже важливе відчуття та історичну можливість – бути переможцем разом з Україною. Завдяки українцям світ згадує, що це таке – бути переможцями. Наступного року ми це тільки посилимо. Цьогоріч ми здобули для України статус кандидата на вступ у Європейський Союз. Але наше досягнення не тільки в цьому. Це лише частина досягнення. Україна заслуговує на цей статус давно. Ми це знаємо. Ще років 20 тому ми могли б бути там, мати цей статус. Зараз наше з вами досягнення значно більше. Україна зцементовує. Зцементовує Євросоюз і весь вільний світ боротьбою за свободу та мир. Це – головний наш здобуток у зовнішній політиці за рік, що минає. Ми зробили очевидним для всіх, що без України жодне об’єднання у Європі не буде сильним. І саме тому в усіх країнах Європейського Союзу впевнена більшість громадян підтримала Україну та ідею приєднання України до ЄС, і більшість бачить нас в Альянсі. Настає час для початку переговорів щодо членства України у Євросоюзі. Дорогі українці! Я хочу, щоб ми зараз подякували разом усім тим, хто відкрив нам цю можливість, цей шлях. Я хочу, щоб ми подякували нашим воїнам. Наші воїни, саме воїни, українські герої – не просто військовослужбовці. Не просто солдати й матроси, не просто сержанти й старшини, не просто офіцери та генерали. Воїни – вони є надією мільйонів людей на життя. Вони є надією Європи на спокій. Вони є надією світу, що час імперій не повернути. Українські воїни здобувають для нас мир. І здобудуть! Слава Збройним Силам України, Національній гвардії, нашим прикордонникам, нашій розвідці, СБУ, ССО, Національній поліції! Слава всім нашим силам оборони й безпеки! Слава Україні! Сьогодні українські воїни доводять, що велич – не від розмірів держави, не від запасу ракет і не від здатності когось до чогось примушувати. Велич – від сили духу тих, хто захищає свій дім, захищає волю для свого народу. Українські воїни вигнали окупантів з-під Києва, і це був перший переломний момент у повномасштабній війні. Це показало силу нашого опору. Українські воїни звільнили Зміїний, і відтоді кожен окупант знає, яку єдину відповідь він почує від українців на будь-які свої зазіхання. Це показало, що Україну ніщо не зупинить. У Чорному морі дещо поменшало флагманів, а один сумнозвісний міст дедалі частіше працює на виїзд, а не на в’їзд. Якщо працює. І це показало, яким буде майбутнє. Воно буде українським. Активні дії наших сил оборони й безпеки на Харківщині перегорнули багато сторінок старої історії. Може, російська армія й не знала, що здатна аж так стрімко тікати. Тікати, лишаючи все: позиції, зброю, своїх солдатів і колаборантів. Окупанти тікали, хоча мали перевагу на цьому напрямку у кількості озброєння, техніки й солдатів. Але в наших воїнів була – і є! – інша велика перевага. Більш значуща. Перевага в рішучості, перевага сили своєї землі під ногами. Таку перевагу українських воїнів ми посилюємо потужною зброєю. Вперше в нас така зброя. «Хаймарс» і «Краб», «Гарпун» і «Насамс», «Байрактар» і гаубиці М777, «Цезар» і «Бушмастер», «Айріс - Т» і «Кроталь» – я назвав зараз лише деякі з десятків видів найкращої зброї світу, яка вже є або буде в наших воїнів. Дякую нашим партнерам! Понад 1800 міст і сіл України нам уже вдалося звільнити від окупанта. І я дякую всім державам, які допомагають нам долати російську тиранію саме на полі бою! Я нагадаю: ще рік тому здавалося неможливим, що в нашої держави будуть системи ППО «Патріот». Але тепер маємо й таку домовленість. Дякую нашим стратегічним партнерам! Це особливий знак довіри до України. Це справжнє союзництво зі Сполученими Штатами Америки. Ми досягли цього. І в мене є один борг із часу візиту до Сполучених Штатів, який хочу саме зараз віддати. У цій залі – капітан Павло Чернявський, командир батареї «Хаймарсів», який відзначений «Хрестом бойових заслуг» і який передав цю відзнаку Президенту Сполучених Штатів Америки Байдену. Для мене було честю виконати цю особливу місію. Але в неї є друга частина. Президент Байден у відповідь передав Command Coin – спеціальний символ від Президента Сполучених Штатів Америки. Пане капітане! Павле! Маю віддати зараз цю Command Coin вам. І ще раз хочу подякувати Президенту Байдену, обом партіям Конгресу й кожній американській родині за історичну підтримку України, підтримку наших громадян. Дякую! Ви бачите, шановні українці, як весь світ, цілий світ допомагає нам і ми отримуємо передову зброю. Ви можете бути певні, що настане час, коли бренди української зброї так само будуть цікавити весь світ. Ми здатні виробляти свої ракети, свої морські дрони – ми вже це робимо, – бронетехніку, авіатехніку та інші види озброєнь. Ми вже це робимо. Вже є наше. Все це – наше. «Стугна», «Вільха», «Нептун», морський дрон та інше. Давайте подякуємо нашому вітчизняному виробництву. Український військово-промисловий комплекс був і буде одним із найпотужніших у Європі та світі, я у цьому впевнений. Інтенсивність бойових дій, глибина того зла, яке принесла Росія, обсяг і жорстокість злочинів окупантів на нашій українській землі спонукають не тільки нас, а й увесь світ оновлювати стандарти оборони, оновлювати стандарти безпеки, досягати справедливості. Це стосується багатьох сфер – від виробництва снарядів і тактики на полі бою до створення нової дієвої архітектури безпеки для України, усієї Європи та світу, нових гарантій безпеки. Від запуску юридичних механізмів, щоб притягнути до відповідальності всіх винних в агресії й компенсувати коштом Росії всі збитки, завдані цим терором, до реформи наявних міжнародних організацій, які мають гарантувати мир і міжнародний правопорядок, але не здатні зараз це зробити. Україна вже серед лідерів відповідних процесів. І, до речі, саме в Україні нашими героїчними воїнами визначаються нові стандарти НАТО. Стандарти, якими ми сьогодні ділимося з нашими союзниками по Альянсу. Союзниками, а не просто партнерами. Але, щоб дійти до цього часу й до тих можливостей, ми маємо домовитися зараз поміж собою. Ми всі в цій залі, в Україні, у нашому народі, у нашому суспільстві. Пункт перший – єдність. Ми маємо берегти її попри будь-які особисті емоції та інтереси. Єдність – це те, що дозволяє нам зараз зміцнювати суспільство, зміцнювати нашу державу й змінювати негативні тенденції нашої багатовікової історії. Що сильніша єдність, то більшою й швидшою буде наша перемога. У єдності маємо бути рівними. Рівними в єдності. І це зараз виклик. Дуже важливий момент. Ніхто на фронті не зрозуміє тих, хто, маючи будь-яку політичну вагу чи владну позицію, буде намагатися повернутися до старого життя. До життя до 24 лютого. Якщо хтось спробує зіграти проти незалежності України – чи політичної, чи економічної, чи духовної незалежності, – наша держава буде відповідати миттєво й жорстко. Не існує у світі такого золота для хрестів чи будь-чого ще, яке могло б перекрити моральну іржу від зв’язків із державою-терористом. І, вибачте, якщо хтось із політичного класу України думає, ніби, коли він спускається на лижах із гори, то цим мотивує солдатів підніматися з окопів і йти у наступ, – це ознака божевілля, і таких у політиці не буде. Я прошу всіх залишити вдома особисті амбіції та працювати на захист нашого спільного дому. Працювати разом з державою й так, як потрібно для захисту свободи й наших людей. Коли триває така жорстока війна, не час для особистої політичної партизанщини десь тут, у тилу, у медіа чи тим паче у столицях держав, які нам допомагають. Будь ласка, сприймайте мої слова максимально серйозно. Україна йде до перемоги, про яку мріяли покоління наших людей. Зараз мріють наші діти. Мріяли наші батьки, дідусі. Всі покоління з часів Богдана до національно-визвольних змагань ХХ століття. Те, чого не досягли раніше, буде в нас. Буде. І це можливо завдяки тому, що вперше за кілька століть маємо одночасно загальнонаціональну єдність, свою власну державу, що функціонує, і максимальне єднання світу заради підтримки нашої прекрасної України. Ми не дамо нікому «відкотити» це до старих часів. Люди не дадуть. Світ не дасть. Наша єдність має бути такою ж міцною, як наші воїни. Другий пункт – це безпека. Бути одним із глобальних лідерів – це не статус і не нагорода. Це постійний процес. Процес пошуку нових можливостей для держави, нових друзів та альянсів, нового зростання для економіки й суспільства. Так само безпека держави – це не той стан, якого досягаєш раз і назавжди, це складна робота, це процес. Лідерство та безпека йдуть поруч – здобуваючи одне, працюєш і на друге. Зараз, коли ворог поставив собі за мету знищити нашу енергетику, ми ставимо собі за мету стати лідером у трансформації нашої енергетики для протидії будь-яким загрозам: військовим, політичним, економічним чи навіть кліматичним. Ми маємо стати – і станемо, бо немає виходу! – станемо лідером у побудові сучасної «зеленої» енергетики. Це дасть змогу створити децентралізовану енергосистему, яку не зруйнувати ракетними ударами. Сьогодні – всі бачать – це небезпечно, коли міста залежать від кількох великих тепло- чи електростанцій. Сучасному місту потрібні децентралізовані джерела енергії. Лише «зелена» енергетика може це забезпечити. Маючи лідерські позиції в такій енергетиці й розвиваючи нашу атомну генерацію, а також водневу енергетику, ми будемо здатні забезпечити потреби України, а у мирний час – і Європу. Це буде історичне посилення ролі України у Європі. Ми можемо, а отже, повинні стати одним із гарантів європейської енергобезпеки. І це завдання, завдання на завтра. Сьогодні ж маємо пройти й обов’язково пройдемо цю зиму. Російські ракетні й «шахедні» удари по нашій енергетиці, по енергозабезпеченню українців – це очевидний виклик не лише Україні. Коли терор б’є по цивілізованості життя, світ може стати на захист і цивілізованості, і життя. Ми робимо все для цього. Я дякую кожному й кожній, хто захищає посилення міжнародного тиску на Росію за терор! І я дякую всім країнам і компаніям, міжнародним організаціям і людям, які постачають нам обладнання й надають фінансову підтримку, щоб забезпечити народ України світлом, теплом і зв’язком! Дякую вам! Один приклад: лише кількість терміналів «Старлінк» в Україні, які наочно доводять перевагу цивілізованості над терором і варварством, ми доведемо до більш ніж 30 тисяч найближчим часом. Ми вже стаємо – і станемо! – лідером у цифровій трансформації держави й суспільства. Думаю, не варто окремо зупинятися на тому, чого ми досягли в галузі цифровізації та зв’язку. Скажу лише те, що це досягнення такої ваги, яка дає змогу робити досвід нашої держави у цифровізації одним з інструментів зовнішньої політики. Ми завершимо тотальну цифровізацію всіх дозволів і державних послуг в Україні. Це і про антикорупцію, і про стійкість інституцій нашої держави. А поширюючи у світі такий досвід трансформації, вдалий досвід, ми забезпечимо Україні нових друзів, нові альянси, нові політичні та економічні можливості. Зокрема, це буде стосуватися розвитку відносин з країнами Африки та іншими державами Глобального Півдня. Цей напрям зовнішньої політики отримав спеціальний пріоритет. Ми вже стаємо – і станемо! – лідером глобальних зусиль заради продовольчої безпеки. Цей рік показав, що без українського фермера, без українського аграрного експорту неможливо гарантувати не лише харчову, а й соціальну безпеку для десятків країн Африки, Азії та Європи. Дві наші ініціативи: експортна зернова ініціатива і програма Grain from Ukraine, «Зерно з України» – повернули світу життєво необхідну стабільність. Понад 15 мільйонів тонн продовольства на експорт до більш ніж сорока країн лише за пʼять місяців в умовах повномасштабної війни – це наша перша зернова ініціатива. І я дякую Генеральному секретарю ООН пану Гутеррішу, дякую Президенту Туреччини Ердогану за підтримку відновлення нашого аграрного експорту. Уже понад 30 держав-донорів та майже 200 мільйонів доларів – це наша друга зернова ініціатива, гуманітарна. Євросоюз і Катар, Туреччина та Японія, Норвегія й Корея, Канада та США – це лише початок глобального гуманітарного коридору для країн, які зіткнулися із загрозою голоду. Голоду через Росію. Навіть зараз, коли нам важко, ми розділили наш український хліб із тими, кому ще важче. Я дякую за це всім, хто це зробив. Моральне лідерство України та наших партнерів беззаперечне. Україна завжди має шукати, як проявити лідерство, як залучити інших лідерів, і кожен такий успіх буде посилювати нашу безпеку, буде зміцнювати зовнішнє становище для нашої держави. Але також і внутрішнє. Наші експортні ініціативи та загалом розширення можливостей для вантажних перевезень через територію Євросоюзу й Туреччини дали нам змогу зберегти мільйони робочих місць для українців. Шановні присутні! Я прошу вас зараз подякувати всім нашим транспортникам, портовикам, усім, хто працює на залізниці та в кожній галузі, що забезпечує рух товарів для українців! Ще один важливий безпековий елемент. Бізнес зараз – це також захист України. Податки зараз – це теж безпека. Цього року в нас не було затримок із зарплатами нашим рідним вчителям і лікарям. Були проіндексовані пенсії, як це передбачено законодавством України. На деокупованій території виплати йшли одразу, коли там завершуються стабілізаційні заходи. На оборону за рік спрямовано понад трильйон 200 мільярдів гривень. Звичайно, вагому роль відіграли фінансова допомога партнерів та інші залучені кошти, це правда. Але. Але є &quot;але&quot;. Маємо пам’ятати, що фінансування Збройних Сил України – це передусім внутрішній ресурс від податків українців, від мит, облігацій та інших подібних джерел. І кожна несплачена гривня податків – це гроші, забрані в наших військових. І це факт. Звичайно, наявна податкова система не влаштовує ані тих, хто сплачує податки, ані тих, хто збирає податки. Не влаштовує вона й тих наших людей, які отримують зарплати та пенсії з цих податків. Але надзвичайно важливо, щоб ми з вами досягли національної згоди в цьому питанні. І я хочу зараз подякувати всім, кожному й кожній, хто зберігає роботу свого бізнесу, хто зберігає робочі місця, щоб люди могли забезпечувати себе та свої родини, хто сплачує податки. Дякую вам! Ще раз хочу це підкреслити й хочу, щоб ви це знали: дуже важлива міжнародна допомога спрямовується на важливі соціальні виплати. А весь ресурс для зарплат військовим – це все сплачують громадяни України. Третій пункт – справедливість. Створення трибуналу щодо злочину агресії – це невід’ємна частина політики нашої держави. Я впевнений, що трибунал запрацює. Запрацює й міжнародний компенсаційний механізм, який ми будуємо. При цьому маємо по максимуму співпрацювати з Міжнародним кримінальним судом. Тобто всі елементи міжнародного й національного правосуддя будуть використані, щоб притягнути до справедливої відповідальності російських убивць і катів, усіх, хто спланував, розпочав і здійснює агресію проти народу України. Жоден злочин окупантів в Україні не повинен залишитися без законного вироку. І скільки б ресурсів і часу це не потребувало, відповідальність для окупантів має бути невідворотною. І буде саме такою! За все, що було зроблено проти українців від 2014 року й від 24 лютого. Чи може це забезпечити лише держава? Ні. І я хочу подякувати нашим партнерам і, зокрема, Нідерландам за принципове лідерство в цій роботі; усім нашим слідчим, експертам, прокурорам і суддям, які вже працюють над цим, і всім журналістам та громадським активістам, хто долучився до справедливості. Я дякую вам! Дякую й тим, хто допомагає знаходити та блокувати в іноземних юрисдикціях активи держави-терориста та пов’язаних із нею осіб, хто просуває в інших державах законодавчі ініціативи для конфіскації цих активів Російської Федерації, а також адвокатує це в медіа! Ми зробимо все, щоб повернути додому всіх наших людей, які зараз у російській неволі. Мета – відновити територіальну цілісність України – завжди йде поруч для нас із іншою метою – звільнити всіх наших людей, яких утримують у російському полоні чи в тюрмах, а також усіх тих, хто був силою депортований із нашої землі. За час після 24 лютого нашій команді вдалося звільнити з російського полону 1456 людей. Це суттєво. І я щасливий бачити кожного й кожну, хто повертається в Україну. Але попереду ще значно більше роботи. Проте я не маю сумніву, що ми разом, об&#x27;єднано її виконаємо. Відбудова України після бойових дій – це ще одна складова справедливості. Уже зрозуміло, що це буде найбільший економічний проект нашого часу у Європі. Обсяги того, що потрібно зробити, очевидні для всіх і не потребують зараз окремого перелічування. Зазначу лише дуже коротко ключові принципи. Вся територія нашої держави потребує перебудови тих об’єктів інфраструктури, енергетики, соціальної сфери та іншого, що не відповідає сучасним безпековим вимогам. Ми маємо підняти з руїн територію, на яку зайшли російські окупанти після 24 лютого. Так само будемо відновлювати нормальність життя на території Донбасу та Криму, які були незаконно окуповані у 2014 році й за час, що минув, доведені окупантами до катастрофи. Зараз іще складно оцінити необхідний обсяг ресурсів. Але точно можна сказати, що ми повинні зробити пріоритет у відновленні для тих компаній, які були в Україні або прийшли в Україну під час війни. Які вийшли з російського ринку під час війни. Це справедливо. Хто підтримував нас у найважчі, найскладніші моменти, хто був з нами тоді, коли Україна боролася за життя, хто працював і сплачував податки, хто волонтерив і допомагав нашій незламності... Треба знайти формат, як надати такому бізнесу більше можливостей у таких важливих проектах, проектах нової, відбудованої України. Український бізнес, американський, французький, польський – будь-який, який ми бачимо тут і зараз. Я прошу вас, шановні народні депутати, разом з урядом і Офісом розробити таку законодавчу рамку. І це теж спонукатиме міжнародний бізнес заходити в Україну вже зараз, готуючись до майбутнього, до перемоги. І ще одне. Так само, як ми маємо відновити територіальну цілісність, маємо відновити й суспільну цілісність. Мільйони наших людей, які стали переселенцями і знайшли прихисток за кордоном, не мають стати біженцями. Я дякую всім країнам, дякую всім народам Європи та світу, які допомагають нашим людям! Але ми повинні зберегти їх як частину українського суспільства. Маємо забезпечити їхнє повернення. Це передбачає різні компоненти роботи. Гарантування безпеки й економічне зростання. Відбудова та подальша інтеграція нашої держави з Європейським Союзом та іншими провідними суб’єктами вільного світу. Захист прав людини й вирівнювання соціальних та особистих свобод в Україні та в передових країнах перебування наших переселенців. Створення сучасної ветеранської політики. Це дуже важливо! Створення в Україні сучасної системи реабілітації тих, кого війна поставила в найскладніше становище. Щоб у нашому суспільстві було саме це відчуття – що ніхто у нас не є зайвим. Це завдання... Що про всіх українців ми піклуємося, що кожному й кожній можемо допомогти. Країна, яка підтримує всіх своїх, є країною, у яку хочеться повернутися. Ми маємо зробити так, що коли у світі бачитимуть синьо-жовтий український прапор, то знатимуть, що це і про свободу, і про людей, у яких є міцний дім і яким завжди допоможуть, хоч би що з ними сталося. Бо ми всі – українці. І цього достатньо. Я дякую вам за увагу! Слава всім, хто воює й працює заради нашої держави! Слава всім, хто допомагає нам захищати незалежність і свободу! Слава всім вам, нашому народу! Слава Україні! Бажаю нам усім у наступному році перемоги й тільки перемоги. Нічого не потрібно! З прийдешніми святами! Дякуємо всім за цей складний рік! Дякуємо нашим воїнам, нашому народу прекрасної України! Слава Україні!</p>
  <div class="source"><a href="https://www.president.gov.ua/news/vistup-prezidenta-zi-shorichnim-poslannyam-do-verhovnoyi-rad-80113">https://www.president.gov.ua/news/vistup-prezidenta-zi-shorichnim-poslannyam-do-verhovnoyi-rad-80113</a></div>
</article>


<article>
  <h2>Хоч би що відбувалося і було у вас на душі, обовʼязково підтримуйте одне одного – звернення Президента України</h2>
  <div class="badges"><span class="chip">UK</span> <span class="chip">2022-12-28</span></div>
  <p>Бажаю здоровʼя, шановні українці! Сьогоднішній день – так вийшло – день підсумків цього року, планів на наступний. Провів нараду із міжнародниками щодо подій та планів на січень. Зустрівся з міністром оборони Франції, який прибув в Україну. Обговорили співпрацю за рік, відбудову нашої країни та ще один крок у посиленні нашої протиповітряної оборони. Дякую, Франціє! Зустрівся з урядовцями та головами парламентських комітетів. Обговорили, які рішення готуються. Сьогодні ж звернувся зі щорічним Посланням до Верховної Ради про зовнішнє і внутрішнє становище України. Про те, як ми всі – усі українці – змінили цього року світ і що будемо робити наступного року. Певно, ви могли вже бачити в новинах основні акценти всіх цих подій або ще побачите. Хотілося б зараз додати ще одне до всього, що було зроблено та сказано сьогодні. Додати дещо неполітичне. Хоч би що відбувалося і було у вас на душі, підтримуйте одне одного. Обовʼязково. Будь ласка, знаходьте час, щоб сказати теплі слова тим, хто поруч із вами. Навіть якщо це не близькі вам люди – просто іншим українцям. Будь ласка, знаходьте можливість і момент, щоб подякувати за роботу, похвалити за те чи інше зусилля, за турботу. І якщо людина у такій складній ситуації, в такий складний час залишається наодинці і з якоїсь причини не має рідних, будь ласка, запитуйте, чи треба допомогти. Або просто допомагайте, навіть не запитуючи. Якщо ви знаєте, що людина чекає сина чи доньку з війни, будь ласка, приділяйте увагу: вітайтеся, послухайте, допомагайте. Частіше обіймайте рідних. Частіше говоріть друзям, як ви їх цінуєте. Частіше підтримуйте колег. Частіше дякуйте батькам. Частіше радійте дітям. Не забувайте телефонувати, коли рідні чекають, щоб навіть просто почути: як ви? Не забувайте писати повідомлення друзям і знайомим хоча б іноді – не варто зараз втрачати звʼязок. І, будь ласка, не забувайте дякувати, коли вам допомогли. Будь ласка, старайтеся підтримати тих, хто воює за нашу державу. Наша з вами увага до інших, коли її може не вистачати від когось із рідних – із різних причин, – наші з вами слова, які можуть зігріти тих, хто поруч, коли події надто холодні, і наша з вами турбота одне про одного, коли обставини випробовують, – все це теж наш спільний захист. Ми не втратили нашої людяності, хоч і пережили страшні місяці. І не втратимо її, хоч попереду теж непростий рік. Ми дійдемо до перемоги. І маємо зробити це справді разом. Дбайте про Україну, цінуйте одне одного і робіть усе, щоб допомогти нашим воїнам! Щодня – до перемоги. Слава всім нашим людям! Слава Україні!</p>
  <div class="source"><a href="https://www.president.gov.ua/news/hoch-bi-sho-vidbuvalosya-i-bulo-u-vas-na-dushi-obovyazkovo-p-80129">https://www.president.gov.ua/news/hoch-bi-sho-vidbuvalosya-i-bulo-u-vas-na-dushi-obovyazkovo-p-80129</a></div>
</article>


<article>
  <h2>Кожна російська ракета лише закріплює, що все це має завершитися трибуналом – звернення Президента України</h2>
  <div class="badges"><span class="chip">UK</span> <span class="chip">2022-12-29</span></div>
  <p>Бажаю здоровʼя, шановні українці! Насамперед хочу подякувати нашим бійцям Повітряних сил, українській ППО, яка сьогодні успішно відбила чергову російську атаку. Збито 54 ракети, 11 ударних дронів. Відзначилися наші воїни по всій Україні, і я дякую всім нашим Повітряним командуванням: «Центр», «Південь», «Схід» і «Захід». А особливо ми всі з вами вдячні воїнам 96-ї Київської, 160-ї Одеської, 208-ї Херсонської зенітних ракетних бригад, чиї результати сьогодні найбільші. На жаль, маємо й кілька влучань. Наші енергетики, ремонтні бригади протягом дня роблять усе, щоб українці якнайменше відчули наслідки удару терористів. І я дякую всім, хто працює заради відновлення постачання енергії. Станом на цей вечір відключення електрики є в більшості областей України. Особливо складно на Київщині та у столиці, на Львівщині, в Одесі та області, у Херсоні й області, на Вінниччині і Закарпатті. Але це не порівняти з тим, що могло б бути, якби не наші героїчні зенітники й ППО. З кожним таким ракетним ударом Росія лише глибше заганяє себе у глухий кут. Ракет у них стає дедалі менше. Натомість статус найбільшого терориста у світі ще довго матиме наслідки для Росії та її громадян. І кожна ракета тільки закріплює, що все це має завершитися трибуналом. Саме так і буде. І попри всі удари щодня держава працює. Офіс, Кабмін – усі працюють. Зокрема, у мене сьогодні були дві великі наради, економічна й оборонна. Працюємо, щоб у наших захисників було більше можливостей, більше зброї, більше дронів. Ситуація на передовій за добу – без суттєвих змін. Найбільш гостро – Бахмут, Соледар, уся лінія на Донеччині. Ворог не відмовився від божевільної ідеї захопити Донеччину... Тепер вони ставлять собі завдання – під Новий рік. Я дякую всім нашим хлопцям, які вже котрий місяць доводять окупантам, що це ми будемо ставити й досягати цілей на своїй землі. Дякую всім, хто захищає український Донбас! Усім, хто захищає нашу Харківщину! Усім, хто тримає наш південь! Хто захищає наш кордон... І, до речі, дякую тим прикордонникам, які разом з усіма силами оборони б’ють ворога на фронті. Дякую бійцям Білгород-Дністровського й Мукачівського прикордонних загонів. Дорогі українці! Залишилося два дні цього року. Можливо, ворог іще раз спробує зробити так, щоб Новий рік ми зустрічали в темряві. Можливо, окупанти планують черговими ударами по наших містах змусити нас страждати. Але хоч би що планували вони, ми знаємо про себе одне: ми вистоїмо. Обовʼязково. Виженемо їх. Без сумнівів. І вони нестимуть покарання за цю страшну війну. Максимальне. Я дякую всім, хто захищає нашу державу! Дякую всім, хто воює за нашу незалежність! Слава Україні!</p>
  <div class="source"><a href="https://www.president.gov.ua/news/kozhna-rosijska-raketa-lishe-zakriplyuye-sho-vse-ce-maye-zav-80161">https://www.president.gov.ua/news/kozhna-rosijska-raketa-lishe-zakriplyuye-sho-vse-ce-maye-zav-80161</a></div>
</article>


<article>
  <h2>У новому році українська ППО стане ще сильнішою, ще результативнішою – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-12-30</span></div>
  <p>Бажаю здоровʼя, шановні українці! Провів чергове засідання Ставки – уже 45-те за цей рік. Ключове – Донеччина, Луганщина – наш Донбас, де тривають найжорсткіші бої. Бахмут, Соледар, Кремінна... Загалом тримаємо позиції. Є й такі ділянки фронту, де потроху просуваємось. І я дякую всім нашим бійцям, які це забезпечують. Ви справжні герої! Обговорили ситуацію на півдні, на нашому кордоні, постачання зброї, подальше посилення ППО. Цьогоріч ми не лише зберегли нашу протиповітряну оборону – ми її зробили найсильнішою, ніж будь-коли. Але в новому році українська ППО стане ще сильнішою, ще результативнішою. Українська ППО може стати найпотужнішою у Європі, і це буде гарантією безпеки не лише для нашої держави, а й для всього континенту. Обговорили ще після Ставки – на окремій нараді – стан в енергетиці, до чого ми готуємося. У нас є чітка стратегія убезпечення генерації та постачання електрики. Щоб її реалізувати, потрібен час. Потрібно багато зусиль. Але це буде. Буде обов’язково. Це одне з найголовніших завдань на наступний рік, і я не сумніваюся, що ми його виконаємо. Сьогодні ж говорив з Прем’єр-міністром Греції. Підсумували рік, подякував Греції за підтримку нашої держави. Погодили на наступний рік, як можемо зробити співпрацю ще змістовнішою. Провів нараду з нашими міжнародниками. Багато питань, але головне – ті заходи, які ми готуємо для посилення України вже в січні та лютому. Україна збереже досягнуте лідерство в зовнішній політиці і буде ще активнішою, це сто відсотків. І ще одне. Сьогодні вперше відбулася церемонія відзначення наших волонтерів «Золотим серцем». Це справедливо й чесно – за підсумками року відзначити тих, хто весь рік допомагає нашій обороні, допомагає людям та всій нашій державі. Дякую кожному й кожній, хто воює за нашу державу. Хто допомагає українцям. Хто працює заради України та нашого майбутнього. Слава всім нашим людям! Слава Україні!</p>
  <div class="source"><a href="https://www.president.gov.ua/news/u-novomu-roci-ukrayinska-ppo-stane-she-silnishoyu-she-rezult-80185">https://www.president.gov.ua/news/u-novomu-roci-ukrayinska-ppo-stane-she-silnishoyu-she-rezult-80185</a></div>
</article>


<article>
  <h2>Держава-терорист не матиме прощення, а ті, хто віддає накази та здійснює удари, не отримають помилування – звернення Президента України</h2>
  <div class="badges"><span class="chip">UK</span> <span class="chip">2022-12-31</span></div>
  <p>31 грудня... Сьогоднішній день, ця російська ракетна атака – це не підсумок року, як би цього не хотіли терористи. Це підсумок долі самої ж Росії. Держава-терорист не отримає прощення. А ті, хто віддає накази на такі удари, і ті, хто здійснює, не отримають помилування. М&#x27;яко кажучи. Кілька хвиль ракетного удару в передноворічний день. Ракети проти народу. Саме проти народу. Це зробили нелюди, нелюди програють. І ми це з вами знаємо. Терористам це вже не змінити. На Пасху вони робили такі удари, на Різдво, на Новий рік... Вони називають себе християнами, дуже чваняться своїм православ&#x27;ям. Але вони – за дияволом. Вони за нього і з ним. И скажу об этом по-русски. Вся эта война, которую вы ведете, вы - Россия, она не с НАТО, как врут ваши пропагандисты. Она не за что-то там историческое. Она за то, чтобы один человек до конца своей жизни оставался у власти. А что останется от всех вас, граждане России, его не волнует. Ваш лидер хочет показать, что у него за спиной военные, что он – впереди. Но он как раз прячется. Прячется за военными, за ракетами, за стенами своих резиденций и дворцов. Он прячется за вами и сам сжигает вашу страну и ваше будущее. Террор вам никто никогда не простит. Никто в мире вам этого не простит. Украина никогда не простит. Да и вы сами не простите ему все это, что он разрушит, и всех, кого он убьет. Громадяни України! Всі наші служби працюють там, де були влучання. Ми надаємо допомогу тим, хто постраждав. Київ, Хмельницький, Запоріжжя, Миколаїв на цей час... На жаль, є загиблі... Мої співчуття близьким. Більшість ракет збито нашими силами ППО. І це врятовані життя. Якби не ППО, рівень втрат був би іншим. Значно більшим. І це черговий доказ для світу, що підтримку України треба збільшувати. Я дякую всім партнерам, хто допоміг з ППО. IRIS-T, Crotale, NASAMS, Hawk. ПЗРК «Перун», Mistral тощо. Наступного року будуть Patriot. Цього року багато зробили С-300, які ми також отримали. Кожна з цих систем – це протидія терору, це те, що доводить силу нормальних людей і безплідність терористів. Зброя проти терору – це засіб миру. І щодня – сьогоднішній не виняток – ми звільняємо наше наших. 140 людей повернули з російського полону сьогодні. 22 офіцери, 118 рядових і сержантів. Загалом від 24 лютого ми повернули додому 1596 українців і українок. Дякую нашій команді! Дякую всім, хто захищає Україну! Всім, хто зараз на фронті! Всім дякую, хто воює за нашу державу! Дякую ППО! І, будь ласка, громадяни, не ігноруйте сирени. Дякую нашим енергетикам – усім, хто знешкоджує наслідки терористичних атак. Буде і зараз Новий рік. Будемо з вами на постійному зв&#x27;язку! Всі працюємо. Слава Україні!</p>
  <div class="source"><a href="https://www.president.gov.ua/news/derzhava-terorist-ne-matime-proshennya-ti-hto-viddaye-nakazi-80193">https://www.president.gov.ua/news/derzhava-terorist-ne-matime-proshennya-ti-hto-viddaye-nakazi-80193</a></div>
</article>


<article>
  <h2>Новорічне привітання Президента України Володимира Зеленського</h2>
  <div class="badges"><span class="chip">UK</span> <span class="chip">2022-12-31</span></div>
  <p>Дорогі українці! Цей рік почався 24 лютого. Без передмов і прелюдій. Різко. Рано. О 4-й годині. Було темно. Було гучно. Багатьом було складно, комусь – страшно. Минуло 311 днів. Нам усе ще може бути темно, гучно й складно. Але нам точно вже ніколи не буде страшно. І ніколи не буде соромно. Це був наш рік. Рік України. Рік українців. 24 лютого ми прокинулись. Інші ми. Інший народ. Інші українці. Перші ракети остаточно зруйнували лабіринт ілюзій. Ми побачили, хто є хто. На що здатні друзі, вороги, а головне – на що здатні ми самі. 24 лютого мільйони з нас зробили вибір. Не білий прапор, а синьо-жовтий стяг. Не втеча, а зустріч. Зустріч ворога. Опір і боротьба. Вибухи 24 лютого нас оглушили. Відтоді ми не все чуємо. І не всіх слухаємо. Нам казали: у вас немає інших варіантів, аніж здатися. Ми кажемо: у нас немає інших варіантів, аніж перемогти. 24 лютого ми почали творити нашу перемогу. З багатьох цеглинок – сотень інших перемог. Ми перемогли паніку. Не розбіглись, а зібралися. Ми перемогли сумніви, зневіру, страх. Ми повірили в себе й у свої сили. Збройні Сили України. Розвідку. Нацгвардію. СБУ. ССО. Прикордонників. Тероборону. ППО. Поліцію. ДСНС. Усі наші сили оборони й безпеки. Я пишаюся вами всіма, наші воїни! Цей рік можна назвати роком втрат для України, для всієї Європи, для всього світу. Але це неправильно. Ми не маємо так говорити. Ми нічого не втратили. У нас забрали. Україна не втратила синів і доньок – їх забрали вбивці. Українці не втратили домівок – їх знищили терористи. Ми не втратили своїх земель – на них зайшли загарбники. Світ не втратив мир – Росія його зруйнувала. Цей рік поранив нас у серце. Ми виплакали всі сльози. Прокричали всі молитви. 311 днів. Про кожну хвилину нам є що сказати. Але більшість слів – зайві. Вони не потрібні. Не потрібні пояснення, прикраси. Потрібна тиша. Щоб почути. Потрібні паузи. Щоб усвідомити. Ранок 24 лютого. Гостомель. Буча. Ірпінь. Бородянка. Харків. «Мрія». Краматорськ. Вокзал. Іграшка. Чернігів. Маріуполь. Драмтеатр. Напис «Діти». Оленівка. Одеса. Багатоповерхівка. Дівчинка. Три місяці. Вільнянськ. Пологовий. Немовля. Два дні. «Азовсталь». Це неможливо забути. І неможливо пробачити. Але можливо перемогти. Ми вистояли на ногах, бо було те, що нас тримало. Наш дух. Оборона Києва. Харків. Миколаїв. Чорнобаївка. Острів Зміїний. HIMARS. Антонівський міст. «Бавовна». Кримський міст. «Нептун». Крейсер «Москва». Русскій воєнний корабль. Ізюм, Балаклія й Куп’янськ. Херсон. І молимося, що буде Кремінна та Сватове, Мелітополь, увесь Донбас, Крим. Ми б’ємося й битимемося далі. Заради головного слова: «перемога». Вона точно буде. Ми йдемо до неї 311 днів. Віддали багато сил. Але в мить, коли здається, що ти вже не можеш іти далі, згадайте, що ми вже з вами пройшли. Я хочу сказати всім вам: українці, ви неймовірні! Погляньте, що ми зробили й що ми робимо! Як наші воїни з перших днів розносять цю «другу армію світу». Як наші люди зупиняли колони їхньої техніки. Як дід зупиняв руками танк. Як жінка збила дрон банкою помідорів. Як в окупації крали ворожі танки, БТРи, гелікоптер, снаряди. Як збирали за години на «Ловців Шахедів», морські дрони, броньовики, швидкі й «Байрактари». Як витримали всі погрози, обстріли, касетні бомби, крилаті ракети, темряву й холод. Як підтримували одне одного і державу. На війні важливий кожен. Хто тримає в руках зброю, кермо авто, штурвал судна чи літака, скальпель чи указку. Кожен, хто за ноутбуком, хто керує комбайном, потягом. Хто на блокпосту й на електростанції. Журналісти й дипломати, комунальники та рятувальники. Всі. Хто працює. Вчиться в університеті або школі. І навіть ті, хто тільки вчиться ходити. Все це – заради них. Наших дітей. Наших людей. Нашої країни. У великій війні немає маленьких справ. Немає непотрібних. Кожен із нас – борець. Кожен із нас – фронт. Кожен із нас – основа оборони. Ми б’ємось як одна команда – уся країна, усі наші регіони. Я захоплююся вами всіма. Я хочу подякувати кожному незламному регіону України. Харків. Понівечений, але нескорений. Ви довели ворогу, що бути поруч територіально не означає бути поруч ментально. Харків – це українське місто. Місто-герой. Незламний Миколаїв. Героїчно витримує всі удари. Місто на хвилі, яке долає всі шторми. Сумщина й Суми. Ви одними з перших відчули на собі повномасштабне вторгнення окупантів. Для них Сумщина стала кісткою в горлі. Звичайні люди робили коктейлі Молотова, палили ворожі колони, взяли перших полонених. Сумщина – це сила. Дніпро. Опора й надійний тил нашого фронту. Ви приймали людей, ви повертали пораненим бійцям життя. Попри постійні удари Дніпро живе. Одеса. Сонячна й привітна, тепер – фортеця. Світова фортеця. Яка захищає нас і яка захищає світ. Годує його, щодня відправляючи морем мільйони тонн порятунку. Бо вона – Одеса-мама. Херсон! Ви – героїчні люди! Ви були в окупації понад вісім місяців. Без новин. Без зв’язку. Відірвані від України. Тисячі з вас виходили на акції проти рашистів. Ви не знали, чи бачать це в Україні, чи знають про це. Окупанти брехали вам, що Україна вас кинула й не буде боротися за вас. Але ви вірили й попри все дочекалися. Обличчя Херсона посічене уламками снарядів, але головне, що Новий рік ми зустрічаємо вільними й разом під синьо-жовтими прапорами. А отже, все відновимо, усе відбудуємо. Так само, як Чернігів і Запоріжжя, і Краматорськ, і Бахмут. Ті, хто став прихистком для мільйонів українців: це Рівне, Івано-Франківськ, Тернопіль, Вінниця. Я дякую вам! Ті, хто отримує й передає мільйони тонн допомоги з Європи та світу: Львів, Ужгород, Чернівці, Луцьк. Дякую вам! Ті, хто приймає в евакуації бізнес, підприємства, університети: Хмельницький, Житомир, Кропивницький, Полтава, Черкаси. Дякую вам! І ті, хто чекає Україну. І дочекається. Донбас, Луганщина, Крим. Завдяки вам, наші воїни! І, звісно, Київщина й Київ – серце наше, яке завжди б’ється завдяки вам, усі наші українці! Ми всі – одна сім’я. Одна Україна. Це рік, коли Україна змінила світ. А світ відкрив Україну. Нам казали: капітуляція. Ми обрали контрнаступ! Нам казали йти на поступки та компроміси. Ми йдемо у Євросоюз і НАТО. Світ почув Україну. Європарламент, Бундестаг, парламент Британії, Кнесет, Конгрес США. Світ відчув Україну. Україна в медіа. У серцях людей. У топі пошуку Google. Світ побачив Україну. На головних площах у Торонто, Нью-Йорку, Лондоні, Варшаві, Флоренції, Сіднеї, інших містах. Українці дивують. Українцям аплодують. Українці надихають. Чи є щось, що може нас злякати? Ні. Чи є хтось, хто може нас зупинити? Ні. Бо ми всі – разом. Ось за що ми воюємо. Одне за одного. Найкращий для нас салют – на складах окупантів. Найкращий подарунок – цифри у звіті Генштабу. Ми не знаємо достеменно, що принесе нам новий, 2023 рік. Але готові до всього. Нові здобутки? Ми будемо щасливі. Нові удари? Ми будемо непохитні. Продовження боротьби? Будемо битися. А коли переможемо – будемо обійматися. Дорогі українці! Залишається кілька хвилин до нового року. Я хочу всім нам зараз побажати одного – перемоги. І це головне. Одне побажання для всіх українців. Нехай цей рік буде роком повернення. Повернення наших людей. Воїнів – до своїх родин. Полонених – до своїх домівок. Переселенців – до своєї України. Повернення наших земель. І тимчасово окуповані стануть назавжди вільними. Повернення до звичайного життя. До щасливих хвилин без комендантської години. До земних радощів без повітряних тривог. Повернення того, що у нас вкрали. Дитинства наших дітей, спокійної старості наших батьків. Щоб на канікулах онуки приїхали до бабусь і дідусів. На кавуни в Херсон. І на черешню в Мелітополь. Щоб наші міста були вільні. Наші друзі – вірні. І щоб у звітах біля цифри 100 тисяч знищених ворогів, тисяч одиниць знищеної російської техніки з’явилася наша головна цифра і головний успіх – 603 тисячі 628 кілометрів квадратних. Площа незалежної України, як це було з 1991 року. Як це буде завжди. Нехай усе це принесе новий рік. Ми готові за це боротися. Ось чому кожен із нас тут. Я тут. Ми тут. Ви тут. Усі тут. Ми всі – це Україна. Слава Україні! З Новим роком!</p>
  <div class="source"><a href="https://www.president.gov.ua/news/novorichne-privitannya-prezidenta-ukrayini-volodimira-zelens-80197">https://www.president.gov.ua/news/novorichne-privitannya-prezidenta-ukrayini-volodimira-zelens-80197</a></div>
</article>


<article>
  <h2>Наше з вами відчуття єдності, справжності так контрастує зі страхом, який запанував у Росії – звернення Президента України </h2>
  <div class="badges"><span class="chip">UK</span> <span class="chip">2023-01-01</span></div>
  <p>Бажаю здоровʼя, шановні українці! Новий рік, новий день, нові підсумки. 45 «Шахедів» збито в першу ніч року. Дякую нашим Повітряним силам – льотчикам, зенітникам. 33 «Шахеди» на їхньому рахунку. Дякую протиповітряній обороні наших Сухопутних військ за ще 12 збитих іранських дронів. Просто молодці, хлопці! Російські терористи як були жалюгідними, такими й зайшли в цей рік. Наші ж захисники як були молодці, так і 1 січня себе показали дуже добре. Знаєте, цими днями було видно максимально, як далеко ми відійшли, відійшли ментально, просто по-людськи від того, в чому «вариться» Росія. Наше з вами відчуття єдності, справжності, самого життя – це все так контрастує зі страхом, який запанував у Росії. Вони бояться. Це відчувається. І правильно бояться. Бо вони програють. Дрони, ракети, все інше їм не допоможуть. Бо ми – разом. А вони – хіба що разом зі страхом. І жодного року вони в України не заберуть, не заберуть нашої незалежності. Ми нічого їм не віддамо. Я дякую всім, хто цієї ночі, і щодня, і щоночі бʼє ворога на фронті! На кожен російський удар по Херсону, Нікополю, по Харківщині, по всіх наших містах і громадах ми окупантам відповідаємо. Дуже відчутно для них. Я дякую всім нашим енергетикам, комунальникам за стабільне енергопостачання і мінімум відключень – з урахуванням усіх наявних обставин. Всюди, де лінії передачі та інші енергообʼєкти пошкоджені обстрілами, відновлення триває цілодобово. Сьогодні – також. І дуже важливо, як усі українці цієї новорічної ночі підживили внутрішню енергію. І як ми дякували нашим воїнам. Як ми дякували близьким. Як мільйони разів по всій Україні, по всьому вільному світу звучало й звучить досі наше з вами побажання – побажання перемоги. Зробимо все, щоб так і було! Слава всім нашим воїнам! Слава кожному й кожній, хто працює на перемогу України! Слава Україні!</p>
  <div class="source"><a href="https://www.president.gov.ua/news/nashe-z-vami-vidchuttya-yednosti-spravzhnosti-tak-kontrastuy-80201">https://www.president.gov.ua/news/nashe-z-vami-vidchuttya-yednosti-spravzhnosti-tak-kontrastuy-80201</a></div>
</article>


<article>
  <h2>Зараз усім, хто залучений до захисту неба, треба бути особливо уважними – звернення Президента України</h2>
  <div class="badges"><span class="chip">UK</span> <span class="chip">2023-01-02</span></div>
  <p>Бажаю здоров’я, шановні українці! Від початку року минуло лише два дні, а кількість збитих іранських дронів над Україною вже понад 80. І найближчим часом ця кількість може зрости. Бо цими тижнями ночі можуть бути доволі неспокійними. Ми маємо інформацію, що Росія планує тривалу атаку «Шахедами». Її ставка може бути на виснаження. На виснаження наших людей, нашої ППО, нашої енергетики. Але ми маємо зробити і зробимо все, щоб і ця мета терористів зазнала провалу, як і всі інші. Я хочу сьогодні відзначити за успішний захист неба цими днями повітряні командування «Центр», «Південь» та «Схід». А особливо – бійців 96-ї Київської, 208-ї Херсонської та 138-ї Дніпровської зенітних ракетних бригад, 301-го Нікопольського зенітного ракетного полку Повітряних сил, а також воїнів 39-го зенітного ракетного полку Сухопутних військ. Я дякую, звичайно, нашим пілотам, пілотам наших винищувачів та бійцям мобільних вогневих груп. Зараз той час, коли всім, хто залучений до захисту неба, треба бути особливо уважними. Російському режиму потрібні мобілізаційні емоції. Щось таке, що вони хочуть демонструвати своїй країні, щоб брехати далі, нібито все у них іде «за планом». Наше ж завдання – щодня давати Україні успіхи, здобутки, хай невеликі, але перемоги над терористами й терором. Кожен збитий дрон, кожна збита ракета, кожна доба з електрикою для наших людей і мінімальні графіки відключень – це саме такі перемоги. І кожен крок наших військових на фронті вперед, кожна збережена позиція – це такі успіхи, які мають зараз стратегічне значення. Ми маємо підвищити максимально для держави-терориста ціну нової мобілізації та війни загалом. Я дякую кожному нашому воїну, який це забезпечує! Дякую всім, хто стоїть під Бахмутом! Дякую всім, хто попри все тримає позиції на Соледарському та інших напрямках! Дякую за Луганщину, за південь! Хоч би як було складно зараз, це треба витримати. Щоб наприкінці цієї зими було легше. Говорив сьогодні з Президенткою Європейської комісії Урсулою фон дер Ляєн. Радий, що перша міжнародна розмова в новому році відбулася саме з очільницею Єврокомісії. Однаково розуміємо виклики цієї зими, цього року для України та всієї Європи. Обговорили фінансову підтримку для нашої держави – вже в січні очікуємо перший транш макрофіну, як і було домовлено минулого року. Це надзвичайно важливо саме зараз, коли Росія пробує зібрати нові сили для агресії. Обговорили також підготовку саміту Україна – ЄС, який має відбутися на початку лютого. Вважаю, що вже на цьому саміті зможемо окреслити ключові нові кроки на цей рік для нашої спільної стійкості, для нашої спільної перемоги. Сьогодні ж провів спеціальну підготовчу нараду з членами РНБО та представниками Кабміну, Верховної Ради й Офісу щодо глобальних тенденцій для України цього року і на перспективу. Доручив напрацювати проекти рішень РНБО, щоб внутрішня трансформація нашої держави тривала і щоб за будь-яких зовнішніх умов ми забезпечували Україні безпеку та лідерство. Я дякую всім, хто чергуватиме цієї ночі на бойових постах! Дякую всім, хто воює за рідну нашу Україну! Дякую всім, хто допомагає нам! Слава Україні!</p>
  <div class="source"><a href="https://www.president.gov.ua/news/zaraz-usim-hto-zaluchenij-do-zahistu-neba-treba-buti-osobliv-80209">https://www.president.gov.ua/news/zaraz-usim-hto-zaluchenij-do-zahistu-neba-treba-buti-osobliv-80209</a></div>
</article>


<article>
  <h2>Маємо зірвати російський сценарій, терористи повинні програти – звернення Президента України</h2>
  <div class="badges"><span class="chip">UK</span> <span class="chip">2023-01-03</span></div>
  <p>Бажаю здоров’я, шановні українці! Щойно говорив з Прем’єр-міністром Канади, і це четверта міжнародна розмова за сьогодні. Прем’єр-міністр Нідерландів, Пaремʼєр-міністр Британії, Премʼєр-міністр Норвегії. І ось Джастін Трюдо. Ми почали цей рік одразу з того, що найбільше необхідне Україні саме зараз – напередодні тих нових мобілізаційних процесів, які готуються державою-терористом. Саме зараз – той момент, коли разом із партнерами ми маємо посилити нашу оборону. Ми не сумніваємося, що теперішні господарі Росії кинуть усе, що в них залишилося, та всіх, кого зможуть зібрати, щоб спробувати перевернути ситуацію у війні та принаймні відкласти їхню поразку. Ми маємо зірвати цей російський сценарій. Готуємося до цього. Терористи повинні програти. Будь-яка спроба їхнього нового наступу повинна провалитися. Це буде фінальна поразка держави-терориста. Я дякую всім партнерам, які це розуміють. Росія мобілізує тих, кого хоче кинути вмирати, ми мобілізуємо цивілізований світ. Заради життя. Дякую Канаді за незмінну оборонну, санкційну та фінансову підтримку. Обговорили сьогодні з Прем’єр-міністром Трюдо, як іще можемо посилити тиск на Росію. Відчувається, що канадська допомога нашому захисту цього року збереже свою силу. Дякую Норвегії за дуже потужні рішення, які вже ухвалені та які ще готуються. Це стосується і збройної підтримки – роль Норвегії може стати справді історичною в захисті Європи, якщо реалізуємо все те, про що зараз говоримо. Це стосується і підтримки нашої енергосистеми. Зокрема, я дякую Норвегії за готовність допомогти забезпечити Україну необхідним обсягом газу на цю зиму. Дякую Британії за цілком конкретні домовленості, яких досягнуто, передусім в оборонній сфері. Сьогодні в розмові з Премʼєр-міністром Сунаком я відчув, що ми однаково сприймаємо важливість цього року, перспективи цього року. Те, що саме зараз можна досягти вирішальної переваги, не давши Росії відігратись на тому чи іншому фронтовому напрямку. Дякую Нідерландам за однакове з нами розуміння справедливості того, чим і як має завершитися ця війна. Я сьогодні поінформував пана Премʼєр-міністра Рютте про найближчі розрахунки ворога, про те, що готується Росією на зимові місяці й початок весни. Впевнений, Україна буде почутою у Європі. І щодня я буду продовжувати таку дипломатичну активність – як формальну, так і неформальну, як публічну, так і непублічну. Провів сьогодні зранку чергове засідання Ставки. Тривале. Були доповіді Головнокомандувача щодо оперативної ситуації на фронті, керівника розвідки – про те, чого варто очікувати від ворога найближчими тижнями й місяцями. Дуже детально визначаємо потреби України, нашої оборони, нашої енергетики. І працюємо над тим, щоб кожну з потреб задовольнити, зокрема з партнерами. І ще одне. Вчора російські терористи зруйнували льодову арену в Дружківці Донецької області. Ракетою. Ця льодова арена – «Альтаїр» – почала працювати ще до війни, коли до приходу Росії Донбас мав нормальне життя. Там тренувалися діти. Працювала дитяча спортивна школа. Відбувалися хокейні змагання. Там люди займалися спортом, святкували й просто раділи життю. Краматорськ, Словʼянськ, Костянтинівка, Бахмут, Покровськ, Донецьк, Торецьк та інші міста й села Донбасу – всі знали, що це за арена, і багато хто там бував. Минулого року її використовували для збору та розподілу гуманітарної допомоги. Російська ракета проти «Альтаїра» в Дружківці – це чергове зізнання держави-терориста. Зізнання, з чим вона прийшла на Донбас і що ми звідти обовʼязково виженемо. Смерть на Донбасі не запанує, і маємо зробити все, щоб викинути її триколор із Донбасу та інших земель України. Я дякую всім, хто воює й працює заради нашої перемоги! Я дякую всім, хто допомагає захищати життя! Слава Україні!</p>
  <div class="source"><a href="https://www.president.gov.ua/news/mayemo-zirvati-rosijskij-scenarij-teroristi-povinni-prograti-80217">https://www.president.gov.ua/news/mayemo-zirvati-rosijskij-scenarij-teroristi-povinni-prograti-80217</a></div>
</article>


<article>
  <h2>Треба поставити крапку в російській агресії саме цього року – звернення Президента України</h2>
  <div class="badges"><span class="chip">UK</span> <span class="chip">2023-01-04</span></div>
  <p>Бажаю здоровʼя, шановні українці! Сьогодні є нові й потужні результати від нашого дипломатичного марафону. Франція виводить європейську оборонну підтримку України на новий рівень, і я дякую Президенту Макрону за це лідерство. Отримаємо більше бронетехніки, зокрема колісні танки французького виробництва. Це те, що дає чіткий сигнал усім іншим нашим партнерам: немає зараз жодної раціональної причини того, що Україні досі не постачалися танки західного зразка. А це дуже важливо, щоб відновити безпеку для всіх українців і спокій для всіх європейців. Саме перед новим «Рамштайном» такий сигнал надзвичайно актуальний. Треба поставити крапку в російській агресії саме цього року й не відкладати жодну з тих оборонних можливостей, які здатні пришвидшити поразку держави-терориста. Сучасна західна бронетехніка, танки західного зразка – це якраз одна з таких ключових можливостей. Хочу подякувати сьогодні Данії – після розмови з пані Прем’єр-міністром Фредеріксен. Поінформував її про актуальну ситуацію на передовій, про те, що в Росії зараз планують чергову хвилю агресії на найближчі місяці. Ми маємо зробити цю хвилю останньою – жодного шансу на реванш для терористів. Я почув сьогодні тверду підтримку України з боку Данії, готовність разом посилювати наші позиції в боротьбі проти агресії. І дуже важливо, що цього року Данія захищатиме безпеку та інтереси Європи й міжнародне право так само, як і після 24 лютого. Говорив сьогодні з Президентом Румунії. Це була змістовна й різнопланова розмова. Я подякував пану Президенту за той рівень співпраці, якого ми досягли минулого року. Це стосується й політичної співпраці, і оборонної, і економічної також. Ми зробили дуже багато разом для захисту Чорноморського регіону. Впевнений, що цього року зробимо ще більше. Як я вже говорив, щодня продовжуватиму таку дипломатичну активність – цей марафон переговорів із лідерами держав-партнерів та друзями України по всьому світу. На будь-яку нову спробу агресора додатково мобілізуватись і кинути проти України щось іще ми вже відповідаємо й будемо відповідати дуже конкретно й дієво. Саме тим, що необхідно на полі бою та для захисту всієї території нашої держави. Кожен із наших партнерів володітиме цілком конкретною інформацією про потреби нашого захисту. А мета у нас у всіх одна: швидше покінчити з російською агресією, швидше відновити надійний і довготривалий мир. З усіма лідерами проговорюємо нашу ініціативу – нашу формулу миру. Це десять чітких пунктів. Усі безпекові елементи, наша територіальна цілісність, повне виведення російських військ із території України та повне гарантування справедливості, тобто покарання всіх винних у цій агресії та в злочинах проти України й українців, а також компенсація всіх завданих Україні збитків за рахунок активів держави-терориста. Хочу сьогодні відзначити наших бійців на Бахмутському напрямку, зокрема спецпідрозділ ГУР «Шаман», а також прикордонників Луганського загону, які разом з бійцями Інтернаціонального легіону оборони України завдають ворогові численних втрат і вибивають окупантів із позицій на околицях Бахмута. Це хороший результат, і я дякую за нього. Кожен такий результат і кожен день невдач ворога на Бахмутському напрямку та загалом на Донбасі – це суттєве послаблення держави-агресора. Окупанти вже півроку переносять дату, коли очікують захоплення всього Донбасу. Ось очікували до Нового року – а наші оборонці знову демонструють успіхи. Окупанти постійно збільшують свої сили на Донеччині – вони роблять це й зараз. І кожен такий день із нашими успіхами – це новий доказ божевілля самої ідеї нападати на Україну. Якщо лише такі новини з фронту здатні повернути відчуття реальності всім у Росії, доведеться це забезпечити максимально. І треба розуміти, наскільки це складне й болісне завдання. Але інакше не можна. Терористи мають програти попри все, що вони пробують зробити для свого посилення. Я дякую нашим оборонцям Бахмутської фортеці! Я дякую всім нашим воїнам, які витримують тиск на Соледарському напрямку й захищають позиції! Я дякую, звичайно, всім тим нашим бійцям, які дають доволі обнадійливі новини з Луганщини та деяких південних районів нашої держави! Я дякую всім, хто воює за Україну! Дякую всім, хто нам допомагає! Слава Україні!</p>
  <div class="source"><a href="https://www.president.gov.ua/news/treba-postaviti-krapku-v-rosijskij-agresiyi-same-cogo-roku-z-80225">https://www.president.gov.ua/news/treba-postaviti-krapku-v-rosijskij-agresiyi-same-cogo-roku-z-80225</a></div>
</article>


<article>
  <h2>Війна закінчиться, коли російські солдати або підуть, або ми їх виженемо – звернення Президента України</h2>
  <div class="badges"><span class="chip">UK</span> <span class="chip">2023-01-05</span></div>
  <p>Бажаю здоровʼя, шановні українці! Сьогодні був черговий активний дипломатичний день – іще чотири лідери держав-партнерів повністю поінформовані про українські оборонні потреби й про найближчі плани держави-терориста. Росії не вдасться приховати в тиші її підготовку до нової хвилі агресії проти України та всієї Європи. Світ знатиме в усіх деталях, як і коли агресор готує нову ескалацію у цій війні. І кожен новий мобілізаційний крок Росії буде відомий світу ще до того, як Росія його здійснить. Ми це забезпечимо. І щоденно зміцнюємо оборону України. З усіма лідерами обговорюю обовʼязково дві речі: більше оборонної підтримки для нашої держави, тобто більше зброї для нашої армії, та більше захисту всім українцям – захист на землі, в небі й на морі. Моя сьогоднішня розмова з Премʼєр-міністром Хорватії Пленковичем була не тільки змістовною, як і завжди, а й доволі натхненною. Я почув повну підтримку нашої держави, а також почув готовність Хорватії бути лідером у реалізації саме тих кроків, які гарантують повернення елементів безпеки Україні та загалом Європі. Хорватія готова бути лідером у тих зусиллях, які необхідні для очищення нашої землі від російських мін і снарядів, що не розірвалися. Це одне з життєво важливих завдань для нашої держави та всіх європейців. Жодна частина Європи не має бути – і не буде! – забруднена мінами, хоч би як Росія намагалася наповнити нашу землю своїми знаряддями смерті. Моя розмова з Президентом Латвії сьогодні також була присвячена тому шляху, який має пройти весь наш континент, щоб після поразки російської агресії була гарантована по-справжньому надійна безпека. Ми обговорили пункти української формули миру – і безпекові, і те, що стосується відновлення нашої територіальної цілісності та повної сили Статуту ООН, і справедливої відповідальності Росії та всіх її убивць за терор проти українців. Відзначу також розмову з Президентом Туреччини Ердоганом – вона стосувалася багатьох елементів безпеки в нашому Чорноморському регіоні. Звичайно, ми говорили про необхідні кроки для гарантування продовольчої безпеки та про те, що треба зробити для ядерної безпеки й недопущення будь-яких радіаційних інцидентів, загрозу яких Росія зробила, на жаль, цілком реальною. Говорили також і про динаміку ситуації в нашому регіоні – про те, що господарі Росії зараз у доволі відчайдушному становищі через поразки окупантів на фронті й готові до різноманітних маніпуляцій. Я дякую Президенту Ердогану за підтримку нашої держави й необхідності саме чесного відновлення безпеки України та всієї Європи на основі відновлення нашої територіальної цілісності. Дуже змістовною та вчасною була моя сьогоднішня розмова з Премʼєр-міністром Іспанії Санчесом. Напередодні нової зустрічі у форматі «Рамштайну» дуже важливо, щоб кожен із наших партнерів знав на сто відсотків реальну ситуацію на передовій і те, до чого готові наші сили оборони. Дякую пану Премʼєр-міністру Санчесу та всім іспанцям за незмінну підтримку нашого прагнення захистити свободу. І окремо хочу сьогодні подякувати Президенту Байдену та канцлеру Шольцу за рішення посилити нашу оборону, дуже вагоме рішення. Матимемо ще одну батарею Patriot і потужну бронетехніку – це справді велика перемога для нашої держави. Всі деталі, терміни будуть завтра, після моєї розмови з паном канцлером. Сьогодні ж провів і засідання Ставки, присвячене передусім потребам Збройних Сил України та всіх наших сил оборони й безпеки. Ми розуміємо, що маємо використовувати найближчий час – січень і початок лютого, – щоб бути готовими до будь-яких спроб терористів ввести в дію нові мобілізаційні ресурси Росії. Я хочу сьогодні відзначити наших бійців 54-ї окремої механізованої бригади, які вже багато місяців успішно утримують позиції на Бахмутському напрямку. А також бійців 35-ї бригади морської піхоти за поступове, крок за кроком, звільнення наших територій на Донецькому напрямку. Дякую, воїни! Дякую кожному й кожній, хто забезпечує нам зараз надзвичайно потрібну стійкість і просування в Донецькій та Луганській областях! И еще кое-что, о чем я хочу напомнить сегодня гражданам России. 15 ноября была представлена украинская формула мира. Один из ее пунктов предусматривает выведение российских оккупационных войск с территории нашей страны. Это – гарантированный и надежный способ прекратить огонь, человеческие потери и вообще войну. По состоянию на утро того же дня количество убитых российских солдат было 82 тысячи. 12 декабря Россия получила предложение начать выполнение формулы мира с вывода оккупационных войск именно на Рождество. По состоянию уже на тот день количество убитых российских солдат было почти 95 тысяч. Оба наши предложения руководители вашей страны, видимо, не услышали... Там, где они, видимо, глубоко и не слышно. По состоянию на сегодня вы потеряли убитыми на этой войне уже почти 110 тысяч своих солдат. Те, кто продолжал террор против нашей страны и посылал всех этих ваших людей на убой, отказываясь от наших предложений о прекращении российской агрессии, точно не ценят жизни и тем более не стремятся к миру. Сейчас они хотят использовать Рождество как прикрытие, чтобы хоть ненадолго остановить продвижение наших парней на Донбассе и подогнать ближе к нашим позициям технику, боеприпасы и мобилизованных. Что это даст? Только очередное увеличение счета потерь. Все в мире знают, как Кремль использует передышки на войне, чтобы продолжить войну с новой силой. А чтобы закончить войну быстрее, нужно совсем другое. Нужно, чтобы граждане России нашли в себе смелость хотя бы на 36 часов хотя бы во время Рождества освободиться от своего позорного страха перед одним человеком в Кремле. Ваш страх перед ним уничтожает вашу страну, которая тоже уже глубоко... но не в бункере. Закончить войну – это закончить агрессию вашего государства. Даже когда ваши ракеты и дроны не бьют по нашим городам, террор на оккупированных территориях продолжается. Никаких передышек вы украинцам не даете. Людей пытают, бьют током, насилуют. Это продолжается каждый день, пока ваши солдаты на нашей земле. И война закончится тогда, когда ваши солдаты или уйдут, или мы их выгоним. Так что пусть забирают унитазы – они им в пути понадобятся – и возвращаются к себе. За нашу границу. От 1991 года. Я дякую всім, хто допомагає нашим людям захищати свободу! Дякую всім, хто воює й працює заради того, щоб терористи зазнали поразки! Слава нашому міцному народу! Слава Україні!</p>
  <div class="source"><a href="https://www.president.gov.ua/news/vijna-zakinchitsya-koli-rosijski-soldati-abo-pidut-abo-mi-yi-80249">https://www.president.gov.ua/news/vijna-zakinchitsya-koli-rosijski-soldati-abo-pidut-abo-mi-yi-80249</a></div>
</article>


<article>
  <h2>Вітання Президента України з Різдвом Христовим</h2>
  <div class="badges"><span class="chip">UK</span> <span class="chip">2023-01-06</span></div>
  <p>Дорогий народе! Я щиро вітаю мільйони українських родин, які сьогодні збираються разом, аби провести Святий вечір і зустріти першу зорю. Вона сповіщає про Різдво Христове. Це свято злагоди та єднання сім’ї. А всі ми разом – велика українська родина. І хоч би де ми перебували зараз – удома, на роботі, в окопі, в дорозі, в Україні чи за кордоном, – наша родина єдина як ніколи. У своїй мужності, незламності, взаємоповазі та взаємодопомозі. Єдина у своїй вірі в єдину перемогу. Ми однаково її наближаємо. Щодня. Однаково стоїмо одне за одного, пліч-о-пліч. Щодня. Захищаємо свою землю, свою культуру, свої традиції, свою віру. Як це робили наші предки козаки – захисники віри й церкви Христової. І так, як це робили всі їхні нащадки та продовжувачі традицій нашого війська й нашого народу. Наші предки вірили, що ввечері напередодні Різдва душі померлих родичів спускаються з небес. Як співається, побачити тих, кого лишили на землі. Сьогодні духи наших предків допомагають нам кожного дня. Бити тих, хто прийшов на нашу землю. Ми живемо в особливі часи. І всі наші свята – особливі. І ми змушені порушувати деякі наші традиції, аби захистити наші традиції. На свята не можна вдягати темний або старий, поношений одяг, аби біда не приходила в дім. Але біда прийшла в наш дім 24 лютого 2022 року, тож із того часу ми не в білих одежах і б’ємось із чорними силами. До гостей потрібно ставитися особливо привітно та дбайливо. До гостей – так, але не до окупантів. У святий день не можна прибирати й виносити з дому сміття, але ми б’ємося з чортами й виносимо сміття з нашого дому понад 300 днів поспіль. Заборонено шити й в&#x27;язати, але ми плетемо маскувальні сітки та шиємо бронежилети, долаючи зло. В ці дні наші предки не ходили на полювання, але ми б’ємось, аби не стати здобиччю й перемогти звіра. Це бачить Бог. Це бачить світ. «Колядку дзвонів», написану на музику Миколи Леонтовича, переспівують у понад 150 варіаціях. Український «Щедрик» дарує різдвяний дух усій планеті. Дух надії, дух добра й дива. Цьогоріч цей дух світу дарує не тільки наша музика, а й українська відвага, незламність, нескореність, непереможність. Наші предки вірили, що в ніч на Різдво відкриваються небеса. І якщо в цей час попросити вищі сили про свою мрію, вона неодмінно здійсниться. Сьогодні мрія в усіх нас одна. Нехай у кожну родину прийде злагода, у кожну домівку – достаток, на українську землю – перемога, а з нею – тисячолітні мир і процвітання. Бажаю всім щасливого Різдва та смачної куті! Бережіть себе, бережіть свої родини, бережіть нашу Україну! Христос рождається! Славімо його!</p>
  <div class="source"><a href="https://www.president.gov.ua/news/vitannya-prezidenta-ukrayini-z-rizdvom-hristovim-80261">https://www.president.gov.ua/news/vitannya-prezidenta-ukrayini-z-rizdvom-hristovim-80261</a></div>
</article>


<article>
  <h2>Нам вдалося вивести силу України й оборонну взаємодію з партнерами на новий рівень – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-06</span></div>
  <p>Бажаю здоровʼя, шановні українці! Нарешті можна сказати, що нам вдалося вивести силу України й оборонну взаємодію з партнерами на новий рівень. Той, який нам зараз справді потрібний. Тепер у наших воїнів буде ще більше зброї, техніки, снарядів, оборонних систем, які зроблять нас значно підготовленішими до будь-яких ескалаційних планів Росії й тих ударів, яких держава-терорист завдає, не розрізняючи, чи свято, чи будні. Я дякую всім, хто допомагає нам захищати нашу державу та українців! За час після мого візиту до Сполучених Штатів Америки два тижні тому у нашому дипломатичному марафоні було вже понад 20 етапів. Це моє спілкування з лідерами Німеччини, Швеції, Японії, Хорватії, Іспанії, Латвії, Туреччини, Франції, Данії, Румунії, Канади, Норвегії, Британії, Нідерландів, Ізраїлю, Греції та Індії. Плюс перші мої переговори цього року з Президенткою Єврокомісії. Плюс постійні контакти з представниками США. Наприклад, сьогодні в Києві була делегація Сенату, а також відбулася розмова між міністрами оборони України та США. І сьогодні ж оголошено про новий – і дуже потужний! – пакет американської оборонної підтримки для нашої держави. Вперше ми отримаємо броньовані машини Bradley – це саме те, що треба. Нові гармати й снаряди, зокрема високоточні. Нові ракети. Нові дрони. Це вчасно та сильно. Загальний обсяг цього пакету підтримки від США – майже 3 мільярди доларів. Я дякую Президенту Байдену, дякую конгресменам і всім американцям, які цінують свободу, і які знають, що свободу варто захищати, і які почули Україну під час мого візиту у Вашингтон. Бачимо абсолютно конкретні результати цього візиту й наших переговорів. Маємо тепер значний крок Німеччини вперед на посилення безпеки не тільки України, а й усієї Європи, передусім усього регіону, який межує з Росією. Зміцнення нашої протиповітряної оборони – це безпосередня робота на деескалацію тут і зараз. Що менше буде можливостей у Росії тероризувати мирні міста, то меншим буде й загальний потенціал російської агресії. Я дякую пану канцлеру Шольцу за рішення надати Україні систему ППО Patriot! Разом із блискучими німецькими IRIS-T Patriot зроблять українське та європейське небо відчутно безпечнішим. Також сьогодні з паном канцлером ми обговорили інші аспекти нашої оборонної взаємодії, зокрема 40 Marder та інші речі, які необхідні, щоб зупинити російську агресію. Дуже важлива розмова була сьогодні з Премʼєр-міністром Японії Кішідою. Японія за підсумками минулого року стала лідером серед азійських країн у захисті свободи й міжнародного права. Впевнений, що й цього року – особливо з урахуванням головування Японії в «Групі семи», яке почалось із січня, – зможемо разом зробити ще більше для нашої спільної безпеки. Власне, сьогодні ми погодили пріоритети у співпраці в цьому році. І я дякую пану Прем’єр-міністру за дуже серйозний пакет енергетичної допомоги – потужні генератори для нашої країни та людей. Можна назвати стратегічною й сьогоднішню мою розмову з Премʼєр-міністром Швеції. Зараз почалося головування Швеції в Раді ЄС, і ми розраховуємо саме в час шведського головування вийти на початок переговорів щодо членства України у Європейському Союзі. Це важливий мотиваційний елемент для України та всіх європейців. Попри будь-які спроби Росії дестабілізувати Європу ми разом стаємо ще сильнішими в усіх аспектах, зокрема інституційних. Отже, станом на зараз для України більше ППО, більше бронетехніки, вперше – західні танки, більше гармат і снарядів, більше енергетичних і політичних можливостей. А це все означає більше захисту для українців і для всіх європейців від будь-яких проявів російського терору. Рашизм має програти у цій війні – в усьому й усюди. На землі, в небі, на морі, в енергетиці, в економіці, в політиці та зрештою – на лаві підсудних у міжнародному трибуналі за цю агресію проти України. Щодня ми разом із партнерами наближаємо цей вирок для терористів. Щодня мир стає ближчим. Наступного тижня продовжу наш дипломатичний марафон. Зробимо Україну ще сильнішою! Я дякую всім, хто захищає нашу державу! Дякую всім, хто тримає Бахмут і Донеччину! Всім, хто рухається вперед на Луганщині! Всім, хто тримає південь! Усім, хто захищає наше небо! Дорогі українці! Будь ласка, памʼятайте, яке зло воює проти нас. Зважайте на сигнали повітряної тривоги, і особливо цими святковими днями. Наші бійці ППО зроблять усе можливе. Але, будь ласка, допомагайте їм тим, що дбаєте про свою безпеку. Слава Україні!</p>
  <div class="source"><a href="https://www.president.gov.ua/news/nam-vdalosya-vivesti-silu-ukrayini-j-oboronnu-vzayemodiyu-z-80273">https://www.president.gov.ua/news/nam-vdalosya-vivesti-silu-ukrayini-j-oboronnu-vzayemodiyu-z-80273</a></div>
</article>


<article>
  <h2>Дуже важливо, що у Києво-Печерській лаврі сьогодні прозвучала і ще звучатиме щира молитва за Україну – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-07</span></div>
  <p>Бажаю здоровʼя, шановні українці! Ще раз вітаю з Різдвом Христовим усіх, хто святкує сьогодні, у цей день, який уже став історичним для України, для духовної незалежності нашого народу. Я був радий сьогодні бачити, скільки людей, скільки наших воїнів прийшли на службу Божу у храм Києво-Печерської лаври – у те святе місце, яке є одним із витоків української культурної традиції. Дуже важливо, що у лаврі сьогодні прозвучала і ще звучатиме щира молитва за Україну. І що ніхто більше не буде робити українське чужим у лаврі. Українська незалежність має бути міцною в усіх її елементах. І буде такою. Назавжди. Ми з вами це забезпечуємо. І дуже важливо берегти й надалі такий настрій, який відчувався сьогодні. Настрій радості від посилення України й від здобуття історичної справедливості. Я бажаю всім українцям і українкам, щоб саме такий настрій був у нас із вами частіше. Підписав сьогодні укази про введення в дію рішень РНБО – відбулося чергове засідання. По-перше, ми затвердили загальний план роботи РНБО в цьому році. Це буде точно не менш потужно, ніж у попередні роки, і головний пріоритет – це убезпечення нашої незалежності, зміцнення нашої здатності оборонятись – усіма кроками, які необхідні, усіма засобами, які спрацюють. По-друге, є проміжний підсумок у роботі щодо багатьох громадян Росії та повʼязаних з нею осіб, які виправдовують війну, допомагають її вести чи оспівують державу-терориста. Сьогодні є перший такий санкційний список – будуть наступні рішення щодо санкцій проти таких осіб. Усі, чий голос звучить в унісон із гуркотом російської артилерії, будуть ізольовані від цивілізованого світу. І, до речі, світ сьогодні вкотре зміг переконатися, наскільки брехливі будь-які слова будь-якого рівня, які звучать із Москви. Вони щось там казали про нібито припинення вогню... Але реальність – це російські снаряди, які знову били по Бахмуту та інших українських позиціях. Укотре підтвердилося: тільки вигнання російських окупантів з української землі та ліквідація будь-яких можливостей Росії тиснути на Україну та всю Європу означатиме відновлення тиші, безпеки й миру. Заради цього працюємо ми, саме на це спрямована допомога наших партнерів, саме таку мету зараз має весь цивілізований світ. І я дякую всім, хто нам допомагає боронити незалежність України! Дякую кожному й кожній, хто воює й працює заради нашої держави! Сьогодні ми стали ще на крок ближчими до нашої перемоги. Слава Україні!</p>
  <div class="source"><a href="https://www.president.gov.ua/news/duzhe-vazhlivo-sho-u-kiyevo-pecherskij-lavri-sogodni-prozvuc-80277">https://www.president.gov.ua/news/duzhe-vazhlivo-sho-u-kiyevo-pecherskij-lavri-sogodni-prozvuc-80277</a></div>
</article>


<article>
  <h2>Від стійкості та ефективності дій у кожній точці фронту залежить стійкість та ефективність дій на фронті загалом – звернення Президента України</h2>
  <div class="badges"><span class="chip">UK</span> <span class="chip">2023-01-08</span></div>
  <p>Бажаю здоров’я, шановні українці! Сьогодні відбулося перше в цьому році звільнення наших воїнів із російського полону. 50 українців повернулися додому. 33 офіцери, 17 – це рядові й сержанти. Серед них – захисники Київщини, Донеччини, Маріуполя, півдня країни. Бійці армії, Нацгвардії, тероборони, ВМС, прикордонники. Без жодної перерви працює наша команда, щоб звільняти українців і українок. Я сьогодні їм хочу вкотре подякувати: Буданов, Єрмак, Малюк, Усов, Лубінець та інші. Особливо дякую тим нашим підрозділам, які поповнюють обмінний фонд. Кожен, хто бере в полон ворога на нашій землі, дає змогу повернути свободу комусь з українців. Відзначу також успішність наших Повітряних сил. Від початку цієї доби збито три гвинтокрили, також безпілотники. Молодці, хлопці! Дякую за послідовну демілітаризацію держави-агресора. Ситуація на передовій за перший тиждень року не зазнала суттєвих змін. Тривають важкі бої на Луганщині й Донеччині – кожна гаряча точка на цих напрямках добре відома. Бахмут тримається попри все. І хоча більша частина міста зруйнована російськими ударами, наші воїни відбивають там постійні спроби російських наступів. Соледар тримається. Хоча там іще більше руйнувань і дуже тяжко… Немає такого клаптика землі біля цих двох міст, на якому б не віддав своє життя окупант за божевільні ідеї господарів російського режиму. Це одне з найбільш кривавих місць на фронті. Сьогодні командувач напрямку, генерал Сирський, об’їхав війська, які обороняються на підступах до Бахмута і Соледара. Він відзначив бійців нагородами за стійкість. На місці організовував кроки, які необхідні для зміцнення нашої оборони. Зокрема, перекидання додаткових підрозділів. І посилення вогню по окупантах. Треба розуміти, що всі наші позиції, всі наші дії в обороні взаємопов’язані, і від стійкості та ефективності дій у кожній точці фронту залежить стійкість та ефективність дій на фронті загалом. Я дякую всім нашим захисникам і захисницям, які діють саме так, які усвідомлюють, що їхня особиста стійкість, їхня особиста міцність і результативність дають стійкість, міцність і результативність усій державі. Ми обороняємо всю державу, де б за неї не відбувалися бої. Готуємося до дипломатичних заходів, які ми запланували на цей тиждень. Очікуємо хороші новини для нашої держави, хороші рішення, які додатково посилять оборону. Світ знову побачив цими днями, що Росія бреше навіть тоді, коли сама ж своїми заявами привертає увагу до ситуації на фронті. Російський обстріл Херсона запалювальними боєприпасами одразу після Різдва. Удари по Краматорську та інших містах Донбасу – саме по цивільних об’єктах і саме тоді, коли у Москві звітували про нібито «мовчання» армії. Чергові погрози російських посадовців Європі та світу… Все це тоді, коли у Москві щось там розповідали про нібито «перемир’я». Жодна спроба Росії маніпулювати дипломатією та політикою ніколи вже не спрацює. Тільки посилення України, тільки успіхи України, тільки відновлення територіальної цілісності України, тільки повернення всіх наших людей з полону, з російської неволі є гарантіями відновлення миру. Ми наближаємо це. Слава всім, хто воює й працює заради перемоги нашої держави! Слава всім, хто допомагає нашій державі! Вічна пам’ять усім, хто віддав життя за нашу державу і за нашу незалежність! Слава Україні</p>
  <div class="source"><a href="https://www.president.gov.ua/news/vid-stijkosti-ta-efektivnosti-dij-u-kozhnij-tochci-frontu-za-80281">https://www.president.gov.ua/news/vid-stijkosti-ta-efektivnosti-dij-u-kozhnij-tochci-frontu-za-80281</a></div>
</article>


<article>
  <h2>Завдяки стійкості наших воїнів у Соледарі ми виграли для України додатковий час і сили – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-09</span></div>
  <p>Бажаю здоров’я, шановні українці! Провів сьогодні чергове засідання Ставки. Головна увага – ситуації на Донеччині та Луганщині – саме тих напрямках, які зараз найгарячіші. Бахмут і Соледар, Кремінна і Сватове, загальні перспективи на Донбасі на найближчі тижні. Битва за Донбас триває. І хоч окупанти зараз сконцентрували найбільші свої зусилля на Соледарі, все одно результатом цієї важкої й тривалої битви стане звільнення всього нашого Донбасу. Я дякую всім нашим воїнам, які захищають наш Бахмут і проявляють максимальну стійкість! Дякую всім бійцям у Соледарі, які витримують нові та ще жорсткіші штурми окупантів! Це надзвичайно важко – там майже не залишилося цілих стін... Завдяки стійкості наших воїнів там, у Соледарі, ми виграли для України додатковий час і додаткові сили. А що хотіла Росія там виграти? Повністю все зруйноване, життя майже не залишилось. І тисячі їхніх людей втрачені: уся земля під Соледаром у трупах окупантів і в шрамах від ударів. Ось так і виглядає божевілля. Я дякую всім нашим захисникам і захисницям за кожен крок уперед на інших напрямках на передовій, за поступове просування – дуже обережне, прораховане й саме тому – абсолютно надійне. Сьогодні на Ставці доповідали Головнокомандувач, командувачі, керівник розвідки... Ми інтегруємо в нашу систему оборони нові бойові засоби й техніку, які отримуємо від наших партнерів. Робимо все, щоб між домовленістю про додаткову підтримку та застосуванням цієї підтримки на полі бою було якнайменше часу. За сьогодні я провів іще чотири етапи переговорів із партнерами – продовжуємо наш дипломатичний марафон, який почався ще минулого року з візиту до Вашингтона. Протягом цього дня – Премʼєр-міністр Чехії, Президентка Словенії, Премʼєр-міністр Португалії, Прем’єр-міністр Північної Македонії. З усіма я говорив про збільшення оборонної підтримки нашої держави, про необхідність уже цього року привести російську агресію до поразки і про реалізацію всіх елементів нашої формули миру – від відновлення територіальної цілісності України до покарання терористів за скоєне. Будуть хороші новини для нашої держави, і дуже важливо, що ми досягаємо згоди з партнерами саме зараз, напередодні нового «Рамштайну», й на тлі чергових жорстоких злочинів окупантів. Російські удари по Херсону й Очакову, по містах Донеччини та Харківщини, постійний терор проти прикордонних громад Сумщини... Постійний терор проти наших людей на окупованій території... Світ знає, що кожен день російської присутності на українській землі – це смерті, поранення, біль та страждання людей. Україна має отримати все те, що необхідно, щоб вигнати терористів із нашої землі і щоб надійно захистити наших людей від будь-яких російських ескалаційних планів. Я впевнений, що ця зброя й ця техніка будуть у наших воїнів на фронті. Вже скоро. Зустрівся сьогодні з виконавчим віце-президентом Єврокомісії, який відповідає за Європейський зелений курс – за оновлення європейського енергетичного життя на основі сучасної «зеленої» енергетики. Саме таке оновлення є й нашою метою, причому безпековою метою. Сучасна й «зелена» енергетика для України, використання відновлюваних енергоджерел дозволить нам суттєво посилити нашу стійкість проти будь-яких агресивних амбіцій Росії, спрямованих на нашу та європейську енергетику. Готуємося також і до важливих подій у наших політичних відносинах із Європейським Союзом – до саміту Україна – ЄС, до подальшого інституційного зближення нашої держави, нашої державної системи та системи ЄС, а також до початку переговорів щодо членства. Це одне з найвагоміших наших завдань. Я дякую всім, хто своєю роботою наближає реалізацію цього завдання. Дякую кожному й кожній, хто допомагає нашій державі! Слава всім, хто працює на те, щоб українці перемогли! Слава всім, хто воює за Україну! Підписав сьогодні ввечері укази про нагородження наших воїнів. Державними нагородами відзначені 573 бійці. З них 283 – посмертно. Вічна пам’ять кожному й кожній, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/zavdyaki-stijkosti-nashih-voyiniv-u-soledari-mi-vigrali-dlya-80293">https://www.president.gov.ua/news/zavdyaki-stijkosti-nashih-voyiniv-u-soledari-mi-vigrali-dlya-80293</a></div>
</article>


<article>
  <h2>Вільний світ має все необхідне, щоб зупинити російську агресію; це важливо для глобальної демократії – звернення Президента України</h2>
  <div class="badges"><span class="chip">UK</span> <span class="chip">2023-01-10</span></div>
  <p>Бажаю здоровʼя, шановні українці! Сьогодні – новий етап нашого дипломатичного марафону. Ще чотири розмови з європейськими лідерами: з Президентом Європейської ради, з Прем’єр-міністром Бельгії, Президентом Естонії та Прем’єр-міністром Ірландії. Поінформував їх про ситуацію на полі бою – про важку ситуацію на Донеччині, про постійні російські штурми й той факт, що Росія не рахує своїх людей, не жаліє місцевих і не зупиняється перед будь-якою злочинною активністю. Цьому можна – і треба! – протиставити лише новий рівень сучасної військової техніки, яку може отримати Україна від партнерів. Я дякую всім лідерам, які нам допомагають, за розуміння, що саме зараз настав час для нових потужних рішень, для нової потужної підтримки. Вільний світ має все необхідне, щоб зупинити російську агресію й привести державу-терориста до історичної поразки. І це важливо не тільки для нас. Це важливо для глобальної демократії, для всіх тих, хто цінує свободу. Тим паче це важливо зараз, коли Росія ще й збирає сили для чергової ескалації. Разом із партнерами маємо зробити – і робимо! – все, щоб уже зараз господарям Росії стало зрозуміло: жодна їхня ескалація їм не допоможе. Поразка російської агресії має залишатися безальтернативною попри всіх і все, кого й що Росія буде намагатися кинути в бій. Я дякую пану Президенту Європейської ради за розуміння ще й того, наскільки важливою є незмінність підтримки України. У цьому протистоянні, у якому Росія намагається виснажити всіх нас – українців, європейців, інших партнерів, – має бути чіткість сигналів. Сигналів, що ми пройдемо весь шлях до поразки російського терору. Ми пройдемо разом та зі збереженням стабільності в Україні – фінансової й соціальної. І саме тому фінансова підтримка була однією з головних тем моєї розмови з Шарлем Мішелем, а також – зброя й подальша європейська інтеграція України. Я дякую Прем’єр-міністру Бельгії за підтримку наших дипломатичних зусиль, зокрема нашої формули миру, всіх її принципових елементів: відновлення безпеки, відновлення нашої територіальної цілісності, відновлення справедливості. Впевнений, що лідерство Бельгії допоможе нам досягти чесного миру. І дякую за готовність реально наближати мир, збільшуючи збройну підтримку нашої держави. Вже надана бельгійська оборонна допомога суттєво посилила нашу державу, і ми домовилися сьогодні, що наші команди працюватимуть над новим постачанням. Я дякую Президенту Естонії та всім естонцям за нові рішення для посилення нашого захисту. Також обговорили з паном Президентом наші подальші кроки у європейській та євроатлантичній інтеграції. Я дякую Естонії за дуже потужне представництво інтересів України у Європі. Навіть коли хтось сумнівається, Естонія знаходить аргументи, як підтримувати Україну та як посилювати санкційний тиск на Росію. Я дякую новому Прем’єр-міністру Ірландії за готовність продовжувати курс Ірландії на всебічну підтримку України. Домовилися про потужну енергетичну підтримку. І подякував Ірландії за заморожування російських активів – будемо працювати разом, щоб ці кошти пішли на відновлення України. Загалом за час від мого візиту у Вашингтон я провів уже близько тридцяти переговорів із лідерами та представниками держав-партнерів. І буквально відчувається щодня, як рішучості світу подолати російську агресію стає дедалі більше. Я дякую всім, хто допомагає нам захищати Україну та свободу! Дякую всім, хто воює за незалежність! Сьогодні хочу особливо відзначити бійців 46-ї окремої аеромобільної бригади за хоробрість і стійкість при захисті Соледара! Дякую вам, воїни! Дякую всім, хто працює на посилення України! І ще одне. На підставі матеріалів, які були підготовлені Службою безпеки України та Державною міграційною службою України, та відповідно до Конституції нашої держави я ухвалив рішення про припинення громадянства чотирьох осіб: Деркача Андрія Леонідовича, Козака Тараса Романовича, Кузьміна Рената Равелійовича і Медведчука Віктора Володимировича. Якщо народні обранці обирають службу не народу України, а вбивцям, які прийшли в Україну, то й наші дії будуть відповідними. І це не останні такі рішення. Служби працюють. Слава Україні!</p>
  <div class="source"><a href="https://www.president.gov.ua/news/vilnij-svit-maye-vse-neobhidne-shob-zupiniti-rosijsku-agresi-80305">https://www.president.gov.ua/news/vilnij-svit-maye-vse-neobhidne-shob-zupiniti-rosijsku-agresi-80305</a></div>
</article>


<article>
  <h2>Україна, Польща й Литва разом пройдуть шлях до відновлення безпеки нашої держави та всієї Європи – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-11</span></div>
  <p>Бажаю здоров&#x27;я, шановні українці! Сьогодні тут, у Львові, для України прозвучали важливі новини під час саміту Люблінського трикутника, нашого спеціального формату з Польщею та Литвою. Польща ухвалила рішення про передачу Україні танків – я дякую за це. Дякую Президенту Дуді, уряду Польщі, усім нашим польським друзям. Литва передає нашій державі зенітні системи – ту зброю, якої ми потребуємо для захисту від іранських дронів, для захисту нашої енергетики. Дякую Гітанасу за цей черговий прояв незмінної та принципової підтримки України, яка почалася ще до 24 лютого і триватиме до нашої перемоги. Почув сьогодні цю впевненість іще раз і від Анджея, і від Гітанаса – ми разом пройдемо шлях до відновлення безпеки України та всієї Європи, до відновлення нашої територіальної цілісності, до відновлення миру. Російська агресія має програти. І так і буде. Дуже змістовно сьогодні проговорили питання нашої інтеграції як до Євросоюзу, так і до НАТО. Вже цього року маємо вийти на відчутний прогрес у європейській інтеграції. Це стосується передусім початку переговорів щодо членства. Польща й Литва однаково та всебічно готові нас підтримувати, бачать нас повністю інтегрованими до європейських і євроатлантичних структур. Разом з іншими нашими партнерами на континенті та в Альянсі ми маємо трансформувати цю готовність, цю енергію в реальний інституційний рух, у реальні рішення. Звичайно, ми сьогодні говорили й про ситуацію на полі бою. Про те, зокрема, що російська агресія вичерпається тільки тоді, коли російські амбіції не матимуть жодної іншої альтернативи, окрім програшу. Всі російські амбіції – і на фронті, і в політиці, в економіці, в юридичній площині. Зараз держава-терорист та її пропагандисти намагаються вдати, ніби якась частина нашого міста Соледара – майже повністю зруйнованого окупантами міста – ніби це якийсь здобуток Росії. Вони будуть подавати – і вже подають – це своєму суспільству так, щоб підтримувати мобілізацію і щоб давати надію тим, хто за агресію. Але бої тривають. Донецький напрямок – тримається. І ми без перерви навіть на один день робимо все, щоб посилити українську оборону. Наш потенціал зростає. І я дякую всім нашим партнерам, які допомагають у цьому. Танки західного зразка – це робота всієї нашої антивоєнної коаліції і це новий рівень нашого потенціалу. Сьогодні ж у Львові провів нараду щодо безпекової ситуації в наших західних областях та на нашому державному кордоні. Враховуємо всі загрози, посилюємо всі елементи безпеки наших регіонів. Слава всім, хто воює за Україну! Я дякую всім, хто працює на нашу перемогу! Дякую всім, хто допомагає нам у відновленні безпеки! Слава Україні!</p>
  <div class="source"><a href="https://www.president.gov.ua/news/ukrayina-polsha-j-litva-razom-projdut-shlyah-do-vidnovlennya-80317">https://www.president.gov.ua/news/ukrayina-polsha-j-litva-razom-projdut-shlyah-do-vidnovlennya-80317</a></div>
</article>


<article>
  <h2>Обов’язково настане день, коли український прапор буде нарівні з усіма прапорами держав – членів Євросоюзу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-12</span></div>
  <p>Бажаю здоровʼя, шановні українці! Провів сьогодні чергове засідання Ставки. Засідання, яке за своїм характером відповідало ситуації на передовій, на найбільш принципових напрямках. Звичайно, питання номер один – це Соледар, це Бахмут, це боротьба загалом за Донецький напрямок. Детально розібрали, які рішення потрібні, які підкріплення потрібні, які кроки мають бути зроблені командувачами вже найближчими днями. Також обговорили ситуацію з постачанням зброї та боєприпасів у війська, відповідну взаємодію з нашими партнерами. Говорив сьогодні про перспективи найближчих тижнів і місяців зі спікером Сейму Латвії, який прибув з візитом до Києва. Про перспективи не тільки оборонні, а й політичні. Зокрема, про європейську та євроатлантичну інтеграцію України. Я почув упевненість у тому, що обовʼязково настане день, коли український прапор буде абсолютно нарівні з усіма прапорами держав – членів Євросоюзу. Латвія нам у цьому допомагатиме. До речі, Латвія – одна з тих країн, чия підтримка для України у перерахунку на відсотки від ВВП – одна з найбільших за минулий рік. Думаю, що цьогоріч така тенденція може зберегтися. Продовжив сьогодні й телефонні переговори з лідерами держав-партнерів. Ще дві європейські країни, чий голос надзвичайно важливий для України, – це Кіпр і Люксембург. А також розширюємо географію дипломатичного марафону – я говорив сьогодні з паном Президентом Кенії. Всі ці переговори присвячені питанням безпеки – і нашої держави, і наших партнерів. Я вдячний за підтримку української формули миру і за готовність працювати спільно з нами, щоб покінчити з російською агресією якнайшвидше. Дуже важлива ініціатива України – це створення продовольчих хабів у Африці. Наша зовнішня політика має вийти на новий рівень з африканськими партнерами. Там уже відчули, що від українського експорту продовольства безпосередньо залежить безпека різних народів. І ми хочемо закріпити це на рівні конкретних інституцій, конкретних об’єктів – хабів, тобто конкретних гарантій продовольчої стабільності, які постійно працюватимуть і які будуть однією з нових основ відносин України та держав Африканського континенту. Відбулось сьогодні й відкриття нового напряму в нашій державній благодійній платформі United24. Цей напрям – відбудова України. Тобто це генерація коштів для відновлення, зокрема, житла для українців на територіях, які постраждали від російських ударів та окупації. Станом на цей день тільки через United24 зібрано вже близько півмільярда гривень від людей із понад ста країн – для відновлення житла. Це відчутна допомога і місцевим громадам, і державі. Загалом же завдяки державній фандрейзинговій платформі зібрано вже понад 10 мільярдів гривень. І я дякую всім, хто долучився до зборів United24. Дякую всім, хто допомагає Україні! Дякую кожному й кожній, хто воює за Україну! А особливо сьогодні відзначу десантників 77-ї окремої аеромобільної бригади, які разом із бійцями 46-ї окремої аеромобільної бригади в Соледарі утримують займані позиції та завдають ворогу відчутних втрат. Я дякую вам, хлопці! Слава Україні!</p>
  <div class="source"><a href="https://www.president.gov.ua/news/obovyazkovo-nastane-den-koli-ukrayinskij-prapor-bude-narivni-80353">https://www.president.gov.ua/news/obovyazkovo-nastane-den-koli-ukrayinskij-prapor-bude-narivni-80353</a></div>
</article>


<article>
  <h2>Виступ Президента України під час урочистого засідання Сеймасу Литви з нагоди відзначення Дня захисників свободи та церемонії вручення премії Свободи Литовської Республіки</h2>
  <div class="badges"><span class="chip">UK</span> <span class="chip">2023-01-13</span></div>
  <p>Дуже дякую! Дорогі друзі! Гітанасе, пане Президенте! Пані перша леді Діано! Пані спікер! Пані Премʼєр-міністр! Пані Паулє Кузмінскєнє, дуже вдячний за ваші слова! Пані та панове депутати Сеймасу! Усі присутні! Дорогий литовський народе! Я радий вітати вас і хочу одразу ж подякувати вам за те, що ви жодної хвилини не зраджували свободі. І не лише протягом цих 323 днів жорстокої, нелюдської російської війни, коли ми постійно відчуваємо вашу підтримку. А протягом багатьох років, коли вільні серця литовців і литовський шлях до об’єднаної Європи надихали багатьох людей у різних країнах, колись поневолених Росією. Литва є і, я впевнений, і далі буде одним із найщиріших захисників свободи. І це – найкраще вшанування пам’яті та подвигу героїв, які перемогли імперію цими зимовими днями 32 роки тому. Ваші люди тоді не просто захистили будівлі телецентру, парламенту тощо. Ви тоді захистили свій історичний вибір. Зараз ми з вами теж прямуємо до перемоги. До фінальної перемоги над тією імперією. Росія більше не зможе нічого диктувати народам Європи, коли ми завершимо цю війну однозначною поразкою агресора. Згадайте лютий минулого року. Згадайте наступ російських військ на Київ, Маріуполь, на Харків, на Чернігів. Це було значно більше, ніж намагання Росії захопити нашу територію. Посягаючи на наші міста, вони мали на увазі міста також інших незалежних держав Європи. Ідучи на Київ, вони мріяли піти й на Вільнюс, і на Ригу, і на Варшаву, і на Прагу, і на Кишинів. Вони хотіли, щоб наша з вами свобода впала. Але це вони впадуть. І зараз у них дедалі менше таких мрій, які були. Вони втрачають силу, якою так хизувалися. Вони говорять лише про те, чи вдасться їм не програти. Однак цього недостатньо. Ми маємо зробити так, щоб не було більше ніколи навіть можливості в будь-якого агресора мріяти про щось подібне й посягати на нашу з вами свободу. Ось за що ми боремося. Ось чому наша перемога зараз має бути однозначною. Такою, яку ні з чим не сплутати. Такою, про яку в Росії вже не забудуть. Такою, якою не можна буде маніпулювати. Агресор має бути розбитий. Саме на українській землі, куди він прийшов. Щоб не довелося ще потім воювати на землях інших народів Європи. І зараз – щоб Росія не отримала передишки, не встигла адаптуватись і не змогла відновити силу. Цей рік – вирішальний. Тоді, коли вашим людям довелося захищати своє національне життя проти радянського реваншу, було неможливо розтягувати це в часі. Треба було діяти тут, діяти зараз, щоб захиститися. Ваші люди так і діяли. Литовські серця повністю мобілізувалися. І це було запорукою вашої тодішньої перемоги. Зараз потребуємо ще більшої мобілізованості – і в усьому вільному світі. І тільки так можна покінчити з повномасштабною агресією, з тотальним терором. Енергія світу, що бореться, не має ослабнути. І я дякую за те, що ви готові нам із цим допомагати. Я впевнений. І впевнився в цьому позавчора, говорячи з Гітанасом, із паном Президентом у Львові. Нам потрібні невідкладні рішення всієї нашої антивоєнної коаліції. Нові оборонні рішення, які дадуть українським воїнам можливість відкинути російську армію з нашої землі. І це стосується передусім сучасних танків і ефективної артилерії. Нам потрібні нові санкційні рішення, які підтримуватимуть постійний і нездоланний тиск на державу-агресора і на всіх економічних суб’єктів, які забезпечують продовження агресії. І нам потрібен міжнародний трибунал, який дасть змогу притягнути до відповідальності тих, чий злий розум породив цей злочин, цю війну. Коли реваншисти з теперішньої Москви опиняться під справедливим судом, це буде історичним покаранням і для тих реваншистів, які покоління тому намагалися зламати нашу з вами свободу. Дорогі друзі! Цей день – День захисників свободи – це саме той час, коли варто нагадати, що свобода жива, коли жива ідея її захисту. Коли є люди, готові за неї боротися. І коли це не просто риторика, а реальні дії. Дії, які Україна бачить від Литви незмінно. Дії, які допомагають нам звільняти наші міста, села від російської окупації. Дії, які допомагають нам захищати наших людей від російських ракет і бомб – я хочу окремо подякувати тобі, Гітанасе, я дякую тобі і всьому литовському народу за надані нам засоби протиповітряної оборони – від першого дня й до цих днів. А також це дії, які наближають повноправну інтеграцію України та інституцій об’єднаної, вільної, мирної Європи. І ми дуже очікуємо Вільнюського саміту НАТО. Знаємо, що він може стати доленосним для всієї нашої євроатлантичної спільноти. Зробимо все, щоб саміт таким і був. І зробимо разом! Бо історія – це завжди здобуток вільних. Дякую вам, друзі! Дякую за цю почесну премію для всіх українців, які воюють за свободу! Вірю, що переможемо! Знаю, що переможемо! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-pid-chas-urochistogo-zasidannya-s-80361">https://www.president.gov.ua/news/vistup-prezidenta-ukrayini-pid-chas-urochistogo-zasidannya-s-80361</a></div>
</article>


<article>
  <h2>Цього тижня нам вдалося суттєво посилити рішучість партнерів збільшувати постачання зброї для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-13</span></div>
  <p>Бажаю здоровʼя, шановні українці! Сьогодні відбулись ще кілька етапів нашого дипломатичного марафону. Говорив із пані Чапутовою, Президенткою Словаччини. Детально про нашу оборонну співпрацю й про дипломатичні заходи, які заплановані у нас із європейцями на найближчий час. Дякую Словаччині за підтримку інтересів України та всієї Європи. Провів переговори і з Прем’єр-міністром Албанії Рамою. Як завжди, почув розуміння наших потреб, розуміння української позиції. Загалом завдяки переговорам цього тижня нам вдалося суттєво посилити рішучість партнерів збільшувати постачання зброї для України. І максимально працюємо для того, щоб це було відображено в рішеннях чергової зустрічі у форматі «Рамштайн», зустрічі міністрів оборони, яка відбудеться в другій половині січня. Готуємося також і до участі України в заходах Всесвітнього економічного форуму в Давосі. Цьогоріч традиційна економічна тематика форуму очевидно буде поступатися безпековим питанням. І для нас важливо, щоб на кожне питання світу щодо безпеки була ефективна й чітка українська відповідь. Так і буде. Узяв участь у спеціальному урочистому засіданні литовського Сейму. Литва відзначила День захисників свободи – річницю січневих подій 1991 року, коли люди захистили незалежність своєї держави від намагань тодішньої Москви зберегти контроль над Литвою. І це сьогодні було дуже символічне засідання, дуже емоційне. Я подякував нашим литовським братам за всі їхні дії на підтримку України й нашої боротьби за свободу та за всі їхні слова про героїзм наших людей, які звучали й звучатимуть у Литві. Сьогодні дуже явно відчувалося одне з найбільших наших досягнень за час, що минув після 24 лютого, а саме: контекст європейської свободи, контекст цілісності європейського об’єднання просто неможливо тепер уявити без України. Повноцінність Європи – це, зокрема, й повноцінність інтеграції з Україною. Зробимо все, щоб утілити це в конкретних рішеннях європейської спільноти. Звичайно, сьогодні, як і кожного дня, постійно на зв’язку з нашими командувачами, з керівниками розвідки, спеціальних служб. Важка битва за Донеччину триває, битва за Бахмут і Соледар, за Кремінну, за інші міста й села сходу нашої держави триває. Хоч ворог і зосередив найбільші свої сили саме на цьому напрямку, наші воїни – Збройні Сили України, усі сили оборони й безпеки – захищають державу. Я дякую кожному солдату, сержанту, офіцеру бригад та інших армійських підрозділів, які хоробро й стійко виконують поставлені завдання! Я дякую бійцям підрозділу «Кракен» за рішучі дії зі знищення ворога в районі Соледара! Дякую воїнам Інтернаціонального легіону ГУР МО та підрозділу «Шаман», які мужньо обороняють Бахмут! 324 дні повномасштабної війни, а як все змінилося для Росії... Вони там уже гризуться між собою за те, кому приписати якесь тактичне просування. Це чіткий сигнал невдачі для ворога. І це ще один стимул нам усім, щоб більше тиснути на окупанта і щоб завдавати ворогу більших втрат. Дякую всім, хто це забезпечує як на передовій, так і на всіх інших наших фронтах. Саме тому сьогодні я хочу відзначити також працівників Служби зовнішньої розвідки України. Тих, хто працює зазвичай зовсім непомітно. І про кого небагато говорять. Але вони реально наближають дуже вагомі рішення партнерів для України, для наших оборонців. Дякую за це! Дякую всьому особовому складу Служби безпеки України, чиї результати в боротьбі зокрема проти колаборантів і диверсантів суспільство бачить. Кожен крок держави в національному захисті ретельно готується, і це дає нам законні та справедливі результати. Дає нам реальне посилення нашої незалежності, усіх її аспектів. Я дякую за це! Дякую кожному й кожній, хто працює заради перемоги нашої держави! Слава нашим воїнам! Слава Україні!</p>
  <div class="source"><a href="https://www.president.gov.ua/news/cogo-tizhnya-nam-vdalosya-suttyevo-posiliti-rishuchist-partn-80373">https://www.president.gov.ua/news/cogo-tizhnya-nam-vdalosya-suttyevo-posiliti-rishuchist-partn-80373</a></div>
</article>


<article>
  <h2>Маємо зробити все, щоб зупинити рашизм так само, як вільний світ свого часу зупинив нацизм – звернення Президента України</h2>
  <div class="badges"><span class="chip">UK</span> <span class="chip">2023-01-14</span></div>
  <p>Почну це звернення без привітання. І хочу, щоб мене почули саме ті люди – не тільки політичні лідери, – які досі вагаються, чи варто надавати Україні ту зброю, яка допоможе нам цього року привести до поразки державу-терориста. Росія завдала чергового масованого ракетного удару по українських містах. Київ, Харків, Одеса, Кривий Ріг, Дніпро, Вінниця, Ладижин, Бурштин, Львівщина, Хмельницький та інші міста були мішенями терористів. Всюди – цивільні об’єкти! В місті Дніпрі внаслідок цього російського удару зруйнований житловий будинок. Звичайна панельна девʼятиповерхівка, яких доволі багато в різних містах Східної та Центральної Європи. Усі поверхи цього будинку – з другого до девʼятого – впали від вибуху російської ракети. Вдалося врятувати десятки людей – поранених, травмованих, їм надається допомога. Серед них діти, найменшій дівчинці – три роки. І це на зараз. Розбір завалів ще досі триває і триватиме всю ніч. Скільки всього людей під завалами, поки що не відомо. На жаль, перелік загиблих зростає з кожною годиною... Мої співчуття рідним і близьким. Чи можна зупинити російський терор? Так. Чи можна зробити це якось інакше, ніж на полі бою в Україні? На жаль, ні. Це можна й треба зробити на нашій землі, в нашому небі, у нашому морі. Що для цього потрібно? Та зброя, яка є на складах у наших партнерів і якої так очікують наші воїни. Будь-які умовляння або час, який просто спливає, не здатні зупинити терористів, які методично вбивають наших людей ракетами, купленими в Ірані дронами, своєю артилерією, танками й мінометами. Увесь світ знає, що і як здатне зупинити тих, хто сіє смерть. Цей будинок у Дніпрі був розташований на вулиці, що називається Набережна Перемоги. Коли давали таку назву цій вулиці, мали на увазі перемогу над нацистами у Другій світовій війні. Рашисти перейняли все від того ворога вільного світу. Це очевидно. І ми маємо зробити все, щоб зупинити рашизм так само, як вільний світ свого часу зупинив нацизм. І я дякую всім, хто нам у цьому допомагає! Говорив сьогодні з Прем’єр-міністром Великої Британії про деякі дуже важливі речі для нашої оборони. Деталі будуть пізніше. Але це вагомо. Це справді те, що потрібно. І я вірю, що аналогічні рішення все ж таки будуть ухвалені іншими нашими партнерами – тими, хто розуміє, чому не можна давати такому злу жодного шансу. Бо таке зло не знає кордонів. Вічна пам’ять усім, чиї життя забрав рашизм! Слава всім, хто захищає людей! Всі служби зараз працюють у місцях, куди влучили російські ракети. Боремося за кожну людину! Із понад 30 запущених по Україні за день ракет понад 20 було збито. Це сотні врятованих життів. Я дякую за це нашим Повітряним силам, нашим зенітникам і всім, хто допомагає. На жаль, є влучання і в обʼєкти енергетичної інфраструктури. У звʼязку з цим найскладніша ситуація на Харківщині та в Київській області. Ремонтні бригади роблять усе можливе, щоб якнайшвидше відновити генерацію й постачання електрики, і робота триватиме цілодобово. І обов’язково ворог отримає нашу відповідь на полі бою. Наші воїни це забезпечать. Кожен, хто причетний до цього та інших ракетних ударів проти України, будуть знайдені й притягнуті до відповідальності. Слава Україні!</p>
  <div class="source"><a href="https://www.president.gov.ua/news/mayemo-zrobiti-vse-shob-zupiniti-rashizm-tak-samo-yak-vilnij-80381">https://www.president.gov.ua/news/mayemo-zrobiti-vse-shob-zupiniti-rashizm-tak-samo-yak-vilnij-80381</a></div>
</article>


<article>
  <h2>Відповідальність за терор буде для всіх: і для тих, хто вбиває, і для тих, хто допомагає вбивати – звернення Президента України</h2>
  <div class="badges"><span class="chip">UK</span> <span class="chip">2023-01-15</span></div>
  <p>Дорогі українці! Сьогодні весь день отримую доповіді з Дніпра. Там триває розбір завалів. Залучені всі необхідні служби. Дякую всім, хто здійснює рятувальну операцію! Дякую ДСНС, поліції та Нацгвардії. Хочу подякувати комунальним службам, нашим лікарям, усім волонтерам, звичайним дніпрянам, які допомагають! Станом на цей час залишається невідомою доля понад 30 людей, які могли бути в будинку на час влучання ракети терористів. Десятки людей вдалося врятувати з-під завалів, серед них – шість дітей. Боремося за кожну людину! Рятувальна операція триватиме стільки, скільки буде хоч найменший шанс урятувати життя. На зараз у переліку загиблих – 30 людей, зокрема одна дитина – дівчинка, їй було 15 років. Є повідомлення про те, що двоє дітей залишились без батьків. Мої співчуття всім, хто втратив своїх рідних… За час, що минув після цієї атаки, Україна почула слова співчуття, підтримки від багатьох лідерів, суспільних діячів, журналістів і звичайних людей із різних країн світу. Я дякую кожному, хто не залишився байдужим! Дуже важливо, що нормальні люди об’єднуються у відповідь на терор. Але… Хочу сказать всем тем в России – и из России, – кто даже сейчас не смог произнести даже несколько слов осуждения этого террора… Хотя прекрасно всё видят и знают… Ваше трусливое молчание, попытка «переждать» то, что происходит, закончатся только тем, что однажды эти же террористы придут и за вами. Зло очень чувствительно к трусости. Зло всегда запоминает тех, кто его боится или пытается сторговаться. И когда оно придет за вами, некому будет вас защищать. Вважаю правильним, що саме сьогодні є рішення про розширення наших санкцій проти громадян Росії та інших осіб, які допомагають терору. Майже 200 – це список ретельно підготовлений, і за кожним прізвищем є відповідальна мотивація. Ті, хто виправдовує терор. Ті, хто змащує російську машину пропаганди. Ті, хто намагався продати Україну десь там у Москві. Ця публіка отримає повний перелік персональних обмежень. Ми зробимо все, щоб санкції діяли в максимально можливому масштабі – у Європі, у світі. Відповідальність за терор буде для всіх: і для тих, хто вбиває, і для тих, хто допомагає вбивати. Робота РНБО над санкційними списками триває, і скоро будуть наступні рішення. Хочу сьогодні, як і завжди, подякувати нашим воїнам. Усім тим, хто героїчно та стійко виконує бойові завдання. Хто утримує наші позиції. І особливо на найважчих ділянках фронту. Битва за Соледар, за Бахмут, за всю Донеччину, за Луганщину триває без жодної передишки, без жодної зупинки. Дякую кожному нашому бійцю, кожному нашому солдату, сержанту, офіцеру, які розуміють, наскільки важливо знищувати окупантів саме на цьому напрямку. Росія зробила битву за міста нашого Донбасу принциповою для себе. Наші ж герої роблять цю битву принциповою для знищення бойового потенціалу держави-терориста. Кожен день української стійкості на Донбасі і кожен наш успіх в обороні там – це життєво важливі здобутки для захисту всієї нашої держави. І ще одне. Сьогодні обірвалося життя великого друга України, легенди – Вахтанга Кікабідзе. Про нього можна багато говорити, і все одно не вистачить слів, щоб сказати все те добре, що варто про нього сказати. Це честь для нас, що він був нашим другом. Світла йому пам’ять! Слава Україні!</p>
  <div class="source"><a href="https://www.president.gov.ua/news/vidpovidalnist-za-teror-bude-dlya-vsih-i-dlya-tih-hto-vbivay-80385">https://www.president.gov.ua/news/vidpovidalnist-za-teror-bude-dlya-vsih-i-dlya-tih-hto-vbivay-80385</a></div>
</article>


<article>
  <h2>Щодня й щоночі діємо, щоб зменшити потенціал ворога – звернення Президента України</h2>
  <div class="badges"><span class="chip">UK</span> <span class="chip">2023-01-16</span></div>
  <p>Дорогі українці! Досі в Дніпрі триває розбір завалів будинку, який був зруйнований російською ракетою. Я дякую всім, хто здійснює цю рятувальну операцію! Кожному працівнику ДСНС і поліції, кожному лікарю, кожному волонтеру! Усім, хто залучений! Станом на цей час вдалося врятувати з-під завалів 39 людей, серед них – шість дітей. Загалом надійшло 47 повідомлень про тих, хто міг перебувати в будинку на час удару і чия доля була невідомою. Вдалося з’ясувати інформацію вже щодо 22 людей. Відомо про 40 загиблих, серед них – три дитинки. Мої співчуття всім, чиїх близьких забрав цей удар! Служба безпеки України вже почала встановлення інформації про тих російських військових, хто підготував і здійснив цей удар. Жодного сумніву немає: кожен, хто винен у цьому воєнному злочині, буде встановлений, притягнутий до відповідальності. Цей удар по Дніпру, як і інші подібні удари, підпадає, зокрема, під юрисдикцію Міжнародного кримінального суду. І ми використаємо всі доступні можливості – як національні, так і міжнародні, – щоб усі російські вбивці, щоб кожен, хто віддає й виконує накази про ракетний терор проти наших людей, отримали законні вироки. І щоб вони відбули покарання. Це принципове завдання для України й для наших партнерів. Я дякую кожному, хто підтримує нашу державу на шляху до справедливості. Сьогодні, до речі, я говорив із Прем’єр-міністром Нідерландів Марком Рютте – він один із тих, хто допомагає Україні найбільше, зокрема в питанні про справедливість. Це була вже третя наша розмова з паном Прем’єр-міністром за чотири тижні. Я вдячний Марку та всім нідерландцям за незмінну підтримку й чітке розуміння, що українці мають перемогти російську агресію. Сьогодні ми обговорили захист від російських ракет та іранських дронів – робимо все, щоб максимально посилити нашу ППО. І дуже важливо, що ця наша розмова відбулася саме напередодні візиту пана Прем’єр-міністра Нідерландів до Сполучених Штатів. Те, що сталося в Дніпрі, те, що Росія готує нову спробу перехопити ініціативу у війні, те, що характер бойових дій на фронті потребує нових рішень в оборонному постачанні, – усе це тільки підкреслює, як важливо координувати наші зусилля – усіх учасників коаліції захисту України та свободи. І пришвидшувати ухвалення рішень. Сьогодні – гарний приклад від Великої Британії. Оголошено про новий пакет оборонної допомоги – те, що треба. Танки, інша бронетехніка, артилерія. Те, що ми обговорювали з паном Прем’єр-міністром Сунаком. Я дякую тобі, Ріші, дякую кожному британцю за відчутну та своєчасну підтримку! Провів чергове засідання Ставки. Питання саме такі. Взаємодія з нашими партнерами. Протидія ракетному терору. Можливі сценарії дій ворога та наше реагування на кожен із вірогідних сценаріїв. Були доповіді командувачів, керівників розвідок. Були й необхідні рішення. Окремо й детально розглянули ситуацію на Донецькому напрямку. Соледар, Бахмут та інші міста, проти яких Росія зосередила свої останні найбільш підготовлені сили. Також розглянули ситуацію на південних напрямках фронту. Бачимо, що готує Росія. Щодня і щоночі діємо, щоб зменшити потенціал ворога: щодня і щоночі – мінус їхні склади, штаби, комунікації. Сьогодні ж у Києві був чинний голова ОБСЄ, міністр закордонних справ Північної Македонії. Звичайно, ми говорили передусім про те, як зробити дієвою ОБСЄ. Це одна з тих міжнародних організацій, які мають значний потенціал, але з різних причин у критичних ситуаціях мають великий дефіцит конкретних дій, великий дефіцит рішучості. ОБСЄ може суттєво збільшити увагу й відповідно діяти щодо депортації наших людей з окупованої території в Росію. І щодо ситуації з українськими полоненими. Жодна міжнародна організація досі не знайшла в собі сил, щоб отримати доступ до місць утримання наших полонених на території Росії. Це має бути виправлено. Я сподіваюся, що головування Північної Македонії в ОБСЄ буде цьому сприяти. Від завтрашнього дня цей тиждень стане ще більш активним з погляду нашої дипломатії. Почне роботу форум у Давосі – Україну почують на цьому глобальному важливому майданчику. Наприкінці тижня має відбутися чергове засідання у форматі «Рамштайну». Очікуємо принципових рішень від коаліції наших партнерів. Заплановані й важливі двосторонні переговори. Кожен день нашого дипломатичного марафону приносить Україні цілком конкретні оборонні плоди. І я дякую всім, хто допомагає нашій державі! Я дякую всім, хто працює заради перемоги України! Слава кожному нашому воїну! Слава всім, хто воює від 24 лютого і від 2014 року! Цього тижня, 20 січня, буде День вшанування захисників Донецького аеропорту. Сьогодні вже почали згадувати ту оборону, той героїзм наших людей. Бої тривали від травня 14-го року. Останній захисник вийшов із ДАПу 23 січня 15-го року. І оборона була такою, що весь світ іще тоді мав би побачити, що означає українська незламність. Я впевнений: український прапор повернеться і в Донецький аеропорт, і в Донецьк, і в інші міста й села нашого Донбасу та іншої тимчасово окупованої території. Тимчасово – це ключове слово. Україна поверне своє і своїх. Слава Україні!</p>
  <div class="source"><a href="https://www.president.gov.ua/news/shodnya-j-shonochi-diyemo-shob-zmenshiti-potencial-voroga-zv-80405">https://www.president.gov.ua/news/shodnya-j-shonochi-diyemo-shob-zmenshiti-potencial-voroga-zv-80405</a></div>
</article>


<article>
  <h2>Ми можемо відновити мир на всій території України, але для цього маємо бути разом – виступ Володимира Зеленського під час онлайн-зустрічі зі студентською молоддю Німеччини</h2>
  <div class="badges"><span class="chip">UK</span> <span class="chip">2023-01-17</span></div>
  <p>Дорогі друзі! Я вдячний вам за ті теплі слова про наших людей, про наше студентство й за все, що Німеччина робить, щоб підтримати нашу державу. Зараз увага багатьох українців прикута до того, що відбувається в нашому місті Дніпрі. Ви щойно про це говорили. Там кілька годин тому завершилася рятувальна операція на руїнах будинку, який був розбитий російською ракетою. Звичайний житловий будинок. Протикорабельною ракетою – вбивцею авіаносців, яка була розроблена ще за часів Радянського Союзу. Загинули 44 людини. Четверо дітей. Учора з-під завалів вдалося врятувати жінку – вона провела 20 годин під бетоном, під плитами, що впали. Вона вижила. Але втратила родину... Її чоловіка й дитину – хлопчика, йому було лише 11 місяців – не вдалося врятувати. І це – невимовний жах. І це – буденність. На жаль, це буденність війни, яку Росія принесла на нашу землю. Українські міста й села щодоби зазнають таких і подібних ударів. Щодня у новинах із півдня нашої держави – російські невибіркові обстріли міста Херсона. Щодня – обстріли міст Донбасу та сходу України. Щодня – терор прикордонних громад, тих районів, яким не пощастило межувати з Росією. Їх обстрілюють із мінометів та артилерії. Я хочу, щоб ви зрозуміли українців, зрозуміли, проти чого ми боремося. Ми хочемо перервати буденність війни. І відновити буденність миру. Але можемо зробити це лише вигравши війну. Іншого способу не існує. Більшість із вас, присутніх тут, – дуже молоді люди. Ви не застали час, коли радянські правителі контролювали величезний європейський простір. Зокрема, частину Німеччини. Однак пам’ять про той час, про те, як існувала радянська імперія і як вона розвалилася, доволі добре пропрацьована істориками та публіцистами. Люди знають, що відбувалося. Коли минуле відоме, завжди є спокуса певної проекції того минулого на сучасність. Особливо коли йдеться про дії того ж суб’єкта – того-таки Кремля. Ми бачили, як Москву намагалися інтегрувати в економічну взаємозалежність із Європою так само, як це вдалося в період 1970–1980 років ХХ сторіччя. На жаль, відносини із країнами – сусідами Росії надто довго розглядалися деякими європейськими політиками саме через російську оптику. Багато років політика європейських держав – не всіх, але тих, хто має найбільший вплив, – будувалася на принципі обережності щодо російських амбіцій і діалогу з Росією попри все. Це стало політичними добривами для зухвалості російського імперіалізму. Для впевненості теперішнього господаря Кремля, що європейці нібито слабкі. І що ракетний спадок радянської влади нібито переважає міжнародне право, демократію, стратегічну мету об’єднати Європу, а саме – необхідність гарантувати мир на нашому континенті. Росія помилилась у своїх оцінках України та всієї Європи. Ми не розгубилися. Ми об’єдналися. Ми показали, що Росія більше ніколи не контролюватиме європейський простір і не диктуватиме народам, як жити та що цінувати. Росія не визнає помилки та продовжує війну. Але так завжди буває з диктаторами. Демократії сильніші. Демократії можуть сказати, що якась попередня політика була помилковою. І що потрібні зміни. Саме це відбувається зараз у Європі, зокрема, завдяки німецькому лідерству. Я вдячний пану канцлеру Олафу Шольцу за його рішучість у тому, щоб визнати: минуле минуло. Цей Кремль не здатний бути партнером у будь-яких варіаціях розрядки. З ним неможливо співіснувати. Бо неможливо співіснувати з терором. Саме тому Німеччина стає одним із лідерів у підтримці України, і ми це дуже цінуємо. Ми цінуємо допомогу вашої держави як у захисті нашого неба від російських ракет, так і в захисті соціальної стабільності для наших людей. Ми цінуємо те, що німецька політика звільняється від російської оптики у ставленні до України та інших країн – сусідів Росії. Але ще не перегорнута та сторінка європейської історії, на якій базується російська віра у слабкість Європи. Ще є відчуття у Москві, ніби можна погрозами чи підкупом схилити європейські держави до тих рішень, яких очікує Росія. Я впевнений, що ця сторінка історії буде назавжди перегорнута тоді, коли ми зможемо звільняти наші міста й села від російських терористів за допомогою німецьких «Леопардів», «Мардерів», «Гепардів». Це буде час, коли Європа буде остаточно звільнена від імперіалізму. Це буде одне рішення. А скільки в ньому буде принциповості! Чи не найбільше за весь час життя Європи після падіння радянської імперії. Дорогі друзі! Мені б хотілося, щоб ви зараз зробили з моїх слів один висновок. Саме як студенти, як молоді люди. Як ті, кому належить принести новизну в життя, в обрані вами професії. І цей висновок – ніколи не бійтеся змінювати оптику. Не будьте заручниками того, що віджило своє. Щоб залишатися вільними, треба завжди ніби відкривати заново, що є свободою. Щоб бути сильними, треба завжди бачити, які помилки були допущені. А щоб зберігати лідерство, треба завжди визнавати реальність. Українська реальність зараз – те, що ми можемо виграти в цій війні. До речі, якраз сьогодні я говорив про це з паном Федеральним президентом Штайнмаєром. Ми можемо відновити мир на всій нашій території без того, щоб залишити якісь шматки землі Кремлю для чергових експериментів над людьми та історією. Але для цього ми всі маємо бути разом – Україна, Німеччина, увесь вільний світ. І вірю, що будемо! Дякую за увагу! І хочу подякувати всім університетським спільнотам, які сьогодні з нами! Дякую всім студентам і викладачам! Дякую вам, пані президент, професор фон Блюменталь, і вам, пані президент, професор Кохер! А особливо дякую тим, хто допомагає українській громаді в Німеччині та нашим студентам і студенткам, які навчаються у ваших університетах! Чекаю ваших запитань. Слава Україні!</p>
  <div class="source"><a href="https://www.president.gov.ua/news/mi-mozhemo-vidnoviti-mir-na-vsij-teritoriyi-ukrayini-ale-dly-80425">https://www.president.gov.ua/news/mi-mozhemo-vidnoviti-mir-na-vsij-teritoriyi-ukrayini-ale-dly-80425</a></div>
</article>


<article>
  <h2>Світ чує Україну у Давосі й знає, що Росія зробила з Дніпром та іншими територіями, на які принесла смерть – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-17</span></div>
  <p>Дорогі українці! Сьогодні завершилася рятувальна операція в Дніпрі. 79 людей були поранені або травмовані цим російським ударом. У переліку загиблих – 45 українців і українок, серед них – шестеро дітей, зокрема хлопчик, якому було всього лише 11 місяців... Малі діти й мирні люди для Росії – вороги. Очевидно, це могло статися лише тому, що Росія перетворилася на ворога всього людства. Я дякую кожному й кожній у світі, хто нам допомагає захищатися від терору! Саме сьогодні прозвучала дуже важлива новина від Прем&#x27;єр-міністра Нідерландів Марка Рютте. Новина фактично у продовження наших із ним нещодавніх переговорів. Україні буде надана ще одна батарея Patriot. Дякую, Марку! Тобто маємо вже три гарантовані батареї. Але це тільки початок. Працюємо над новими рішеннями для зміцнення нашої ППО. Обговорив сьогодні оборонну співпрацю з Федеральним президентом Німеччини Штайнмаєром. Активно готуємося до нової зустрічі у форматі «Рамштайн». Готуємо й нові важливі дипломатичні кроки – обговорили їх сьогодні також. Почалася сьогодні робота щорічного форуму у Давосі, традиційно потужного глобального політичного й економічного майданчика. Світ чує Україну в Давосі – там знають, що Росія зробила з Дніпром, знають, що терористи роблять із Херсоном, із Харковом, із нашим Донбасом та іншими територіями, на які Росія принесла смерть. І ми лобіюємо посилення глобального тиску на державу-терориста. Я впевнений, що за підсумками цього тижня у світі стане більше активних і впливових прибічників створення трибуналу щодо російської агресії та спецмеханізму для компенсації збитків від війни за рахунок російських активів. Дуже важливо: перша леді України представила сьогодні у Давосі всі елементи нашої формули миру, включно з принциповим пунктом про справедливість – а це передбачає повну відповідальність російських терористів за все скоєне. І підтримка світом нашої дипломатичної ініціативи дуже відчувається. Ми робимо все, щоб ця підтримка стала справді глобальною і щоб кроки для завершення російської агресії та повернення безпеки були здійснені усіма впливовими учасниками міжнародних відносин. Провів сьогодні нараду за участю, зокрема, Генерального прокурора й міністра внутрішніх справ України щодо встановлення винних у цьому ударі по Дніпру. Щодня стає більше фактичної інформації та юридичних кроків нашої держави. А завершиться все це вироками для всіх цих російських убивць. Я хочу подякувати всім працівникам українських правоохоронних органів та всім нашим партнерам, нашій розвідці, усім спеціальним службам, які напрацьовують необхідні матеріали для судових процесів проти рашистів. Я хочу подякувати всім волонтерам, громадським діячам, особливо – журналістам, які допомагають розслідуванням. І, звичайно, я дякую всім нашим воїнам, кожному й кожній, хто захищає державу, у складі всіх наших сил оборони й безпеки робить усе, щоб вигнати російську армію з України. Передусім я дякую воїнам, які зараз на фронті, які виборюють нашу свободу, які є справжніми героями! Коли ми виженемо окупантів з нашої землі, буде вже питанням часу, коли повернеться справедливість, коли прозвучать вироки для російських убивць. Слава всім нашим героям! Вічна пам’ять усім, чиї життя забрала російська агресія. Слава Україні!</p>
  <div class="source"><a href="https://www.president.gov.ua/news/svit-chuye-ukrayinu-u-davosi-j-znaye-sho-rosiya-zrobila-z-dn-80437">https://www.president.gov.ua/news/svit-chuye-ukrayinu-u-davosi-j-znaye-sho-rosiya-zrobila-z-dn-80437</a></div>
</article>


<article>
  <h2>Мобілізація світу має випередити чергову мобілізацію нашого спільного ворога – виступ Президента України на сесії «Відновлення безпеки та миру» під час Всесвітнього економічного форуму</h2>
  <div class="badges"><span class="chip">UK</span> <span class="chip">2023-01-18</span></div>
  <p>Пані та панове! Десять годин тому в передмісті Києва сталася трагедія. Унаслідок трощі гвинтокрила загинули міністр внутрішніх справ України, його колеги та екіпаж вертольота, який упав на дитячий садочок. 14 українських сімей втратили сьогодні своїх рідних. І набагато більше сімей втрачають своїх рідних щодня через війну. Прошу вас ушанувати памʼять усіх, кого втратила Україна, хвилиною мовчання. Лише хвилина. А в ній – пам’ять про стількох людей. Україна переживає тисячі таких хвилин. Серед них – три хвилини 14 січня. Три хвилини – час, за який російська ракета здолала сотні кілометрів, ударила по житловому будинку в Дніпрі та вбила щонайменше 45 людей. Мій виступ буде стислим. Про час, якого обмаль. Про лічені хвилини. Про роки, які складаються з цих хвилин. Три роки тому я вперше виступав у Давосі. Наживо. Тема була: побудова сталого та згуртованого світу. Зараз я виступаю онлайн. Тема: співпраця в розділеному та фрагментованому світі. Висновки? Очевидні. Світ не встигає реагувати на зміни та виклики. До криз глобальної безпеки, екології, продовольства й енергетики слід додати ще одну. Це криза часу. До закликів до рішучих, ефективних та спільних дій слід додати ще один. Це заклик до швидкості. Швидкості ухвалення рішень. Реакції цивілізованого світу. Трагедії випереджають життя. Тиранія випереджає демократію. Щоб почати війну, Росії знадобилося менше однієї секунди. Щоб упровадити за це перші санкції, світу знадобилися дні. Час, який вільний світ витрачає на роздуми, держава-терорист витрачає на вбивства. Україна разом із союзниками протидіє цьому майже рік. Цей час довів: усі наші швидкі рішення дали позитивний результат. Відкриття Європою кордонів для українців, зернова угода, енергетична єдність – усе це врятувало мільйони людей. Не лише в Україні. Не лише Україні, а й усьому світу потрібен саме такий темп рішень і дій. Світ вагався у 2014 році, коли Росія без вагань окупувала Крим. Світ вагався у 2022-му, коли Росія без вагань зробила війну повномасштабною. Світ не має вагатися сьогодні й ніколи більше. Коли зло прагне реваншу, світу потрібні рішучість і швидкість. Росія експортує терор. Росія ширить світом штам війни. Україна пропонує світу формулу миру. Прошу. Десять кроків, які світ має зробити швидше, ніж РФ зробить нові кроки. Мобілізація світу має випередити чергову мобілізацію нашого спільного ворога. Надання Україні ППО має випередити нові ракетні атаки Росії. Постачання західних танків має випередити вторгнення чергових російських танків. Відновлення безпеки й миру в Україні має випередити атаку Росії на безпеку та мир інших країн. Трибунал за скоєні воєнні злочини має запобігти новим. Розширення НАТО і ЄС має випередити поширення російської агресії. Зараз ми щодня захищаємо цінності, які деякі союзники сприймають як даність. Даністю ж для нас є те, що світ потребує рішучих і швидких кроків. Пані та панове! Три роки тому я вперше взяв участь у Всесвітньому економічному форумі. Тоді світ боровся проти COVID-19. Боровся й переміг. Зараз світ бореться проти Путіна. І через три роки в Давосі ми будемо говорити про нові виклики й загрози. Що це означатиме? Що ми точно переможемо нинішню загрозу. Історія повторюється. Спочатку світ не помічає або недооцінює загрозу. Потім гуртується та протидіє їй. А потім світ перемагає. В усі часи фінал завжди один. Світ переміг нацизм, апартеїд, пандемії, байдужість до кліматичних змін, фінансові кризи й кремлівський штам. Світ переможе знову. Ось що можна встигнути сказати за кілька хвилин. Ось що можна усвідомити за кілька хвилин. Світ переможе знову! Настав час зробити це швидше. Слава Україні!</p>
  <div class="source"><a href="https://www.president.gov.ua/news/mobilizaciya-svitu-maye-viperediti-chergovu-mobilizaciyu-nas-80453">https://www.president.gov.ua/news/mobilizaciya-svitu-maye-viperediti-chergovu-mobilizaciyu-nas-80453</a></div>
</article>


<article>
  <h2>Дякую всім, хто сьогодні був залучений до рятувальної операції у Броварах – звернення Президента України</h2>
  <div class="badges"><span class="chip">UK</span> <span class="chip">2023-01-18</span></div>
  <p>Українці! Українки! Минає черговий день цієї страшної війни, цих трагедій, які переживає наш народ. Жахливий день, який ми мусимо пройти, мусимо витримати. І ми витримаємо. Майже дев’ять годин тривала рятувальна операція в Броварах Київської області, на місці падіння вертольота ДСНС. До гасіння пожежі, пошуку, порятунку поранених, до першочергових слідчих дій були залучені сотні людей. Наші рятувальники, наші працівники поліції, бійці Нацгвардії, медики, психологи, працівники Служби безпеки України. Я дякую всім, хто сьогодні був залучений до цієї рятувальної операції. Хочу зараз окремо подякувати вихователькам дитячого садочка, на територію якого упав цей вертоліт. Пані Руслана, пані Олени, пані Тамара, пані Катерина та всі працівниці садочка – я дякую вам! Дякую за чіткі дії, за те, що виводили дітей. Дякую також звичайним мешканцям і мешканкам Броварів, зокрема пані Діані, пані Надії та іншим, які допомагали і дітям, і пораненим. Дякую Глібу, Андрію – хлопцям, які також не розгубилися й допомагали. 25 людей були поранені, зокрема 11 дітей. Загинули 14 людей, серед них – одна дитина. Мої співчуття всім, хто втратив рідних, близьких! СБУ розпочато кримінальне провадження за фактом цієї страшної події. Я доручив керівнику Служби безпеки України у взаємодії з усіма іншими уповноваженими органами з’ясувати всі обставини катастрофи. Сьогодні ж були ухвалені всі необхідні рішення щодо керівництва системою МВС. Ми втратили людей, які були професіоналами, патріотами, надійними керівниками. Міністр Денис Монастирський, Євгеній Єнін, їхні колеги, які загинули в катастрофі, – це не ті люди, яких можна легко замінити. Справді велика втрата для держави. Мої співчуття рідним. Тимчасове керівництво міністерством буде здійснювати голова Національної поліції України. Також були розподілені обов’язки, за виконання яких відповідав міністр у контексті нашої оборонної операції та забезпечення безпеки держави. Кордон, ситуація на прифронтовій території, участь Нацгвардії та поліції у бойових діях – контроль зберігається. Як тільки будуть встановлені чіткі факти щодо того, що саме призвело до катастрофи, ми надамо цю інформацію. Як і завжди, увесь день сьогодні на зв’язку з нашими військовими. Ситуація на фронті залишається тяжкою, епіцентр найбільш жорстоких і принципових боїв – на Донбасі. Поступово фіксуємо збільшення кількості обстрілів і спроб наступальних дій від окупантів. Дякую всім нашим бійцям, які тримають позиції! Дякую бійцям 68-ї окремої єгерської бригади та 36-ї окремої бригади морської піхоти за дуже ефективне ураження ворога та потрібну нам стійкість саме на Донбасі! Дякую також підрозділам ГУР МО за дії, які зменшують шанси окупантів. Сьогодні оголошено, що Канада готує потужний пакет оборонної допомоги для нашої держави. Зокрема в ньому будуть бронемашини. Це дуже вчасно й вагомо. Я дякую Канаді за незмінну допомогу й за те, що саме зараз разом готуємося до спроби Росії посилити удари. Ні для кого у світі сьогодні плани держави-терориста не залишаться невідомими. Взяв участь у форумі в Давосі. Меседж від України дуже простий і чесний: ні в кого зараз у вільному світі немає можливості зволікати. Знаю, що найближчим часом будуть нові та справді потрібні кроки на підтримку нашої оборони. Зробимо все, щоб таких кроків було стільки, скільки необхідно для поразки терористів. Слава всім нашим воїнам! Вічна пам’ять усім українцям, вічна пам’ять усім українкам, які загинули через розв’язану Росією війну! Слава Україні!</p>
  <div class="source"><a href="https://www.president.gov.ua/news/dyakuyu-vsim-hto-sogodni-buv-zaluchenij-do-ryatuvalnoyi-oper-80461">https://www.president.gov.ua/news/dyakuyu-vsim-hto-sogodni-buv-zaluchenij-do-ryatuvalnoyi-oper-80461</a></div>
</article>


<article>
  <h2>Росія повинна відповісти за кожну знищену українську родину, кожне спалене місто й село, ми маємо повернути справедливість – звернення Президента України до учасників виставки Russian War Crimes у Давосі</h2>
  <div class="badges"><span class="chip">UK</span> <span class="chip">2023-01-19</span></div>
  <p>Має бути справедливість. Коли немає справедливості, зникають будь-які життєві орієнтири, окрім найпростіших – окрім бажання вижити й бажання помститися. Помститися за все те зло, яке було скоєне, коли ворог знищував справедливість. Україна не починала цієї війни. Це неспровокована й жорстока агресія, яка має на меті лише знищення нашого народу і збагачення завдяки відібраному в нашої країни. Масовість російських злочинів на українській землі не залишає сумнівів – це й було задумом керівництва Росії. Це прийняті ними умови вторгнення. Увесь терор, усі вбивства, усі катування, усе мародерство. Всюди, куди на українську територію зайшли російські війська, з ними прийшли професійні російські кати. Людей бʼють струмом, ґвалтують, прострілюють кінцівки, утримують без їжі, води та сну... Поховання закатованих людей на окупованій території – у дворах будинків, у лісах, обабіч доріг – це невідʼємний супутник державного прапора Росії. Такий шлях обрала ця держава. Шлях терориста. Шлях ката. Шлях убивці. Шлях мародера. Це державний вибір Росії, і має бути державна відповідальність. Росія повинна відповідати за кожне спалене українське місто й село. За кожне зруйноване життя. За кожну українську родину, знищену російськими ракетами, бомбами та мінами. Ми маємо повернути справедливість. Ми можемо повернути справедливість. Ми повинні покарати зло. Міжнародний кримінальний суд має юрисдикцію, щоб притягнути до відповідальності російських воєнних злочинців. Міжнародний трибунал щодо злочину агресії Росії проти України матиме юрисдикцію, щоб притягнути до відповідальності найвищих посадових осіб російської політики та армії, які розпочали цю загарбницьку війну. Спеціальний компенсаційний механізм матиме силу, щоб відшкодувати Україні й кожній людині, що постраждала від російської агресії, ту шкоду, яка була спричинена Росією. Відшкодування має відбутися за рахунок активів Росії та всіх тих осіб, які повʼязані з нею. Ця терористична війна Росії проти України повинна стати останньою такою війною. Ніколи більше жодна інша держава не має стати на такий шлях терору. Цього не забезпечить помста. Саме тому потрібна справедливість. І я дякую всім, хто допомагає нам на цьому шляху до справедливості! Дякую всім, хто допомагає нам рятувати людей і захищати нашу країну! Життя переможе. Слава Україні!</p>
  <div class="source"><a href="https://www.president.gov.ua/news/rosiya-povinna-vidpovisti-za-kozhnu-znishenu-ukrayinsku-rodi-80469">https://www.president.gov.ua/news/rosiya-povinna-vidpovisti-za-kozhnu-znishenu-ukrayinsku-rodi-80469</a></div>
</article>


<article>
  <h2>Ключове завдання нашої держави та наших партнерів – посилювати у Росії відчуття, що їй не вдасться нічого добитися в Україні – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-19</span></div>
  <p>Бажаю здоровʼя, шановні українці! Кілька годин тому провів чергове засідання Ставки. Були залучені нові учасники засідання. Зокрема, виконувач обов’язків міністра внутрішніх справ, керівник Національної поліції України Ігор Клименко. Він тримає під контролем усе те, що залежить від системи МВС у питаннях нашої оборони й безпеки. Також у засіданні Ставки сьогодні взяли участь керівники деяких обласних військових адміністрацій – вони доповідали щодо реалізації закону про національний спротив. Це Волинська, Житомирська, Київська, Чернігівська, Сумська, Харківська, Дніпропетровська, Запорізька, Одеська обласні військові адміністрації. Думаю, зрозуміло, чому саме така географія. Кожен елемент нашої оборони, зокрема територіальна оборона, має бути відповідним чином налагоджений. Звичайно, на Ставці доповідали Головнокомандувач, а також командувач найбільш гарячого оперативного напрямку на фронті – «Хортиця». Робимо відповідні кроки, щоб посилити наші підрозділи в битві за Донбас. До речі, сьогодні відзначу успіхи прикордонників Луганського й Краматорського загонів, які разом з іншими бійцями сил оборони та безпеки воюють саме на Донецькому напрямку, захищаючи Бахмут. Дякую вам, хлопці, за вашу стійкість і здатність завдавати ворогу саме таких втрат, які поступово позбавляють сенсу атаки окупантів! Дякую й бійцям спецпідрозділу «Дозор» Державної прикордонної служби України за ефективне стримування ворога! Зараз ключове завдання нашої держави, усіх нас і наших партнерів – щодня посилювати в держави-терориста відчуття того, що їм не вдасться нічого добитися в Україні. Хоч би скільки часу вони відводили на війну. Хоч би які сили вони витрачали і скільки б своїх людей кинули на поле бою господарі Кремля. Виконання цього завдання складається з різних елементів – як оборонних, так і політичних. Але один із найважливіших елементів – це танки. Сучасні західні танки, про постачання яких ми домовляємося з партнерами. І я дякую всім, хто вже ухвалив відповідні рішення. Я дякую пану Президенту Європейської ради Шарлю Мішелю, який був сьогодні в Києві і який дуже чітко закликає Європу ухвалити рішення про танки. І відповідна коаліція партнерів насправді вже сформована, і зараз ми чекаємо рішення фактично з однієї європейської столиці, яке активізує підготовлені ланцюжки співпраці щодо танків. Вірю, що сила німецького лідерства залишиться незмінною. Сьогодні ж, виступаючи у Верховній Раді, Шарль Мішель укотре абсолютно чітко підтвердив і те, що немає альтернатив спільному майбутньому України та Європейського Союзу. «Без незалежної і в безпеці України не може бути незалежної і в безпеці Європи. Без вільної України не може бути вільної Європи. У нас спільне майбутнє». Саме так сказав пан Президент Європейської ради, і саме це може бути девізом наших відносин, наших інтеграційних процесів у цьому році. Ми готуємо черговий саміт Україна – ЄС, який запланований уже на початок лютого. Ми готуємо й початок переговорів щодо членства України у Європейському Союзі – є всі передумови для того, щоб ці переговори стартували вже цього року. Провів сьогодні зустріч із керівником МАГАТЕ Рафаелем Гроссі. Є важлива домовленість – вона вже виконується: на наші атомні станції будуть надіслані місії МАГАТЕ. На всі. І це суттєво додасть безпеки нашій атомній генерації. Окремо обговорили ситуацію навколо Запорізької АЕС та кроки, які можуть повернути всьому людству радіаційну безпеку, порушену Росією. Говорив із Президентом Об’єднаних Арабських Еміратів. Відзначив досягнутий рівень співпраці, подякував за підтримку в ООН. Я поінформував пана Президента про ті можливості, які відкриває реалізація нашої формули миру, та про ті компоненти формули, які можемо реалізувати разом. І я дякую за підтримку й цих зусиль України. І маємо сьогодні одразу кілька потужних рішень партнерів у посиленні нашої оборони. Передусім у посиленні нашої артилерії. Дякую Естонії за черговий і найбільший від цієї країни пакет збройної допомоги. За гаубиці та боєприпаси. Дякую Швеції за новий військовий пакет. За NLAW, «Арчери» і БМП. Я дякую Данії за ухвалення рішення щодо «Цезарів» для наших воїнів. Це серйозно посилить нашу армію. Я дякую Литві за новий військовий пакет. За зенітні гармати, амуніцію та гвинтокрили. І готуємося до завтрашнього «Рамштайну» – очікуємо сильних рішень. Очікуємо потужний пакет військової підтримки від Сполучених Штатів. Дякую всім, хто захищає свободу разом із нами! Слава всім нашим воїнам, які проявляють стійкість і дають Україні необхідні результати! Слава кожному й кожній, хто працює на перемогу! І вітаю всіх, хто сьогодні святкує Богоявлення, Хрещення Господнє. Хай сила нашої віри прискорить очищення нашої землі від російського зла. Слава Україні!</p>
  <div class="source"><a href="https://www.president.gov.ua/news/klyuchove-zavdannya-nashoyi-derzhavi-ta-nashih-partneriv-pos-80501">https://www.president.gov.ua/news/klyuchove-zavdannya-nashoyi-derzhavi-ta-nashih-partneriv-pos-80501</a></div>
</article>


<article>
  <h2>Це у ваших силах – зробити танковий «Рамштайн» – виступ Президента Володимира Зеленського на зустрічі Консультативної групи з питань оборони України у форматі «Рамштайн»</h2>
  <div class="badges"><span class="chip">UK</span> <span class="chip">2023-01-20</span></div>
  <p>Пані та панове! Шановні учасники й учасниці коаліції творців перемоги! Я дякую вам за досягнуту єдність! За цей формат діалогу та співпраці, результати яких ми бачимо у себе в Україні на полі бою. Дякую. На полі бою проти нашого спільного ворога. І я вірю, що наша з вами єдність ставатиме тільки могутнішою від «Рамштайну» до «Рамштайну». Але чи маємо ми багато часу? Ні. Терор не передбачає дискусії. Терор, який спалює місто за містом, нахабніє, коли відчуває, що захисникам свободи не вистачає зброї проти нього. Війна, яку розв’язала Росія, не дозволяє затримок. І я можу сотні разів вам подякувати, і це буде абсолютно заслужено й справедливо з огляду на все те, що ми вже зробили. Але сотні цих «дякую» не є сотнями танків. Усі ми можемо використати тисячі слів у дискусіях, але я не можу поставити слова замість гармат, які потрібні проти російської артилерії, чи замість ракет ППО, які потрібні для захисту людей від російських повітряних ударів. Я щиро вдячний усім вам за те, що надана вами зброя – кожна одиниця! – допомагає рятувати наших людей від терору, але час поки що залишається російською зброєю. Ми маємо прискоритися! Час повинен стати нашою з вами зброєю так само, як ППО й артилерія, бронемашини й танки, про які ми з вами говоримо. І які, власне, зроблять цю перемогу. Пані та панове! Я вперше звертаюся до вас у такому форматі. І я звертаюся до вас не як до завскладів, а як до міністрів оборони. Оборони всього того, що робить наш із вами світ вільним. Цивілізованим. Я звертаюся до вас, до тих, хто служить цінностям свободи і хто пам&#x27;ятає, про який світ для вас мріяли ваші батьки. Я звертаюся до вас, до тих, хто сам мріє про певний світ для своїх дітей. Зараз час захистити ці мрії, це майбутнє. Я впевнений, що ви не хочете допускати існування таких порядків у світі, коли правитиме ненависть. Ваші батьки не хотіли б такого світу для вас. Ви не хотіли б такого світу для своїх дітей. Але саме таких порядків у світі Росія прагне для всіх нас. Не лише для України, а й для всього світу! Росія хоче, щоб можна було знищувати нації. І в Москві відкрито про це кажуть. Росія хоче знищити закон і загальнолюдські цінності. І російська армія на території України воює саме за це. За те, щоб привчити світ до ненависті. Росія концентрує сили – останні сили, – щоб спробувати довести всім, ніби ненависть може бути сильнішою, ніж світ. Ось чому ми з вами маємо прискоритися. Мусимо. Маємо діяти так швидко, як батько чи мати, які рятують дитину. Як син чи донька, які відчувають, що батьки потребують негайної допомоги. Йдеться про те, у якому світі житимуть люди. Люди, які мріють, кохають і сподіваються. Сподіваються, що свободу вдасться захистити – для України, для всієї Європи, для кожної з країн нашої коаліції. Йдеться про людей, які вірять, що зло й ненависть завжди програватимуть. Кремль має програти. Пані та панове! Ви сильні люди сильних країн. Я знаю вашу хоробрість. І я ціную все, що ви зробили й робите зараз. Я закликаю вас ухвалити такі рішення, які можуть позбавити російське зло будь-якої сили. Ви можете розпочати таку політику сьогодні. Це у ваших силах – зробити танковий «Рамштайн». Не торгуватися щодо тієї чи іншої кількості танків, а розпочати принципове постачання, яке зупинить російське зло. І ми також розраховуємо, що ваші наступні зустрічі увійдуть в історію як «Рамштайн» F16 і ракет дальнього радіуса дії. Це у ваших силах – гарантувати таку артилерію й таку ППО, які розібʼють терор. Це у ваших силах – забезпечити перемогу. Тож нехай ваші рішення бʼють точно! Так само, як наші герої на передовій. Слава всім нашим воїнам: солдатам і матросам, сержантам і старшинам, офіцерам і генералам! Дякую кожному й кожній із вас, хто захищає свободу! Слава Україні!</p>
  <div class="source"><a href="https://www.president.gov.ua/news/ce-u-vashih-silah-zrobiti-tankovij-ramshtajn-vistup-preziden-80505">https://www.president.gov.ua/news/ce-u-vashih-silah-zrobiti-tankovij-ramshtajn-vistup-preziden-80505</a></div>
</article>


<article>
  <h2>Сьогоднішній «Рамштайн» зміцнить нашу стійкість – звернення Президента України</h2>
  <div class="badges"><span class="chip">UK</span> <span class="chip">2023-01-20</span></div>
  <p>Бажаю здоровʼя, шановні українці! Сьогодні день «Рамштайну» і оборонних новин для України, які тиждень за тижнем приносить наш дипломатичний марафон. Не все можна публічно оголошувати, про що ведуться розмови у форматі «Рамштайну». Це закрита дискусія, і так має бути. Але загалом можна підсумувати, що сьогоднішній «Рамштайн» зміцнить нашу стійкість. Партнери принципові у своєму ставленні – вони будуть підтримувати Україну, скільки необхідно для нашої перемоги. Так, іще доведеться поборотися за постачання сучасних танків, але щоденно ми робимо сильнішою очевидність безальтернативності того, що рішення щодо танків має бути ухвалене. Я звернувся сьогодні до учасників зустрічі у Рамштайні, нашої контактної групи з питань оборони. І я дякую всім партнерам, які чітко підтримали українську позицію в дискусіях, що відбулися. Загалом за тиждень вдалося досягти кількох речей. Це те, що дав наш дипломатичний марафон, який триває від мого візиту у Вашингтон. Дзвінки й переговори – щоденно. Публічні та непублічні. Вдалося суттєво посилити наш артилерійський кулак. Дуже вагомо – і гарматами, і снарядами. Є хороші результати щодо бронетехніки – додали кілька сотень бойових машин до нашого арсеналу. Значні результати щодо ракет для реактивних систем і для наших зенітників. Один із найбільших оборонних пакетів оголошений Сполученими Штатами. І я дякую за нього Президенту Байдену, усім конгресменам, усім американцям, які знають, що свобода не може програти. Дякую нашим європейським союзникам – усім країнам, які цього тижня зробили чергові кроки в підтримці нашого спільного захисту. Данія, Чехія, Естонія, Латвія, Литва, Польща, Словаччина, Велика Британія, Фінляндія, Нідерланди та інші – дякую вам! Дякую Канаді й особисто Прем’єр-міністру Трюдо! Єдине в усьому цьому, що варто підкреслити, – це час, час постачання. Кожна домовленість має виконуватися максимально швидко – для нашої оборони. Наступний тиждень, до якого ми вже готуємося, має також принести свої оборонні плоди. Сьогодні зустрівся з американськими сенаторами, які прибули в Київ. Панове Грем, Блюменталь і Вайтгауз, дякую за змістовні переговори. Украй важливо цього року не збавляти динаміки нашої співпраці – України й Сполучених Штатів – у всіх сферах. Я впевнений, так і буде. Головна тематика – звичайно, оборона. Захист нашого неба, танки для України, необхідні нам для звільнення нашої території далекобійні ракети. Почув розуміння наших потреб. Говорив із Президентом Туреччини Ердоганом. Про загальну ситуацію на полі бою в Україні та в нашому Чорноморському регіоні. Про те, як реалізувати конкретні пункти нашої формули миру, корисної абсолютно для всіх у світі. Я дякую пану Президенту за підтримку нашого бачення безпеки. Сьогодні ж відбулась церемонія вручення вірчих грамот новими послами держав-партнерів, які прибули в Україну. Це – Фінляндія, Кіпр, Австрія та Лівія. Підписав указ про нагородження наших воїнів – 153 військовослужбовці Збройних Сил України. Бійці 30-ї, 53-ї, 92-ї, 93-ї та 110-ї механізованих бригад, 56-ї мотопіхотної бригади, 60-ї піхотної бригади та 102-ї бригади тероборони. Я дякую всім, хто воює за Україну! І ще одне. Сьогодні – День памʼяті захисників Донецького аеропорту. Це була одна з найбільш важких і принципових битв для України. Це була битва, у якій сучасні українці віднайшли в собі нашу одвічну міцність. Те, що вберегло Україну, те, що проявляє наш сталевий дух у надзвичайній стійкості та хоробрості українців на полі бою. Я дякую кожному, хто тоді витримав. Я дякую всім, хто тоді допомагав. Світла пам’ять усім, хто віддав свої життя за Україну після 24 лютого, після 2014 року й в усі часи, коли наш народ захищав себе! Слава Україні!</p>
  <div class="source"><a href="https://www.president.gov.ua/news/sogodnishnij-ramshtajn-zmicnit-nashu-stijkist-zvernennya-pre-80521">https://www.president.gov.ua/news/sogodnishnij-ramshtajn-zmicnit-nashu-stijkist-zvernennya-pre-80521</a></div>
</article>


<article>
  <h2>Світ потребує більшої рішучості й співпраці, щоб зупинити тирана, який намагається зробити голод своїм інструментом – звернення Президента України до учасників Конференції міністрів сільського господарства в Берліні</h2>
  <div class="badges"><span class="chip">UK</span> <span class="chip">2023-01-21</span></div>
  <p>Пані та панове! Я вітаю всіх, хто, як і ми в Україні, вважає, що у XXI столітті ніде на землі не має бути голоду. Голод повинен назавжди залишитися в історії, яка минула й не може повернутися. Це повинно бути глобальною метою! Право на їжу – так само, як право на чисту питну воду, – має бути фундаментальним правом кожної людини. На всіх континентах. І будь-хто, хто намагається позбавити людей їжі чи питної води, є ворогом не лише для тих, кого він прирікає на голод чи спрагу, а й ворогом для людства. Таких ворогів ми маємо перемагати спільно! Україна завжди була й завжди буде сумлінним і відповідальним учасником глобальних відносин на ринку продовольства. Навіть зазнавши терористичної агресії з боку Росії, ми продовжуємо експортувати продовольство до країн в усьому світі. Хоч Росія й заблокувала наші порти на Чорному морі, ми знайшли дипломатичний спосіб відновити експорт. І я дякую пану Генеральному секретарю ООН Гутеррішу й Президенту Туреччини Ердогану за вчасне та ефективне посередництво, результатом якого стала Чорноморська зернова ініціатива. Це повернуло на світовий ринок мільйони тонн української продукції. Хоч Росія й продовжує свідомо завдавати ракетних ударів по нашій інфраструктурі, зокрема по портах і транспорту, а також продовжує жорстокі бойові дії у надзвичайно важливих регіонах для аграрного виробництва, українські фермери та агрокомпанії знаходять можливість обробляти поля. Це наша моральна константа – на родючих ґрунтах має бути пшениця, а не воронки від вибухів. Ми започаткували й глобально важливу гуманітарну ініціативу «Зерно з України». Ми залучаємо підтримку від заможних країн, щоб купувати зерно та фрахтувати судна для гуманітарного постачання продовольства в країни, які найбільше страждають від загрози голоду. І я дякую всім, хто реалізує разом із нами ініціативу «Зерно з України»! Пані та панове! Я закликаю всіх вас саме до такого підходу до питань глобальної продовольчої безпеки, який був би заснований на моралі й необхідності захисту права кожної людини на їжу та питну воду! До цієї війни, яку Росія розв’язала проти нас і якою знищує наш потенціал, зокрема аграрний, щомісяця ми відправляли на експорт 6,5 млн тонн продовольства. Через російську агресію та дії Росії з блокування нашого експорту продовольства постачання скоротилося вдвічі. Якщо порахувати це не в тоннах, а в життях, то це мінімум 200 млн людей у різних країнах на трьох континентах – в Африці, Азії та Європі, для яких погіршився доступ до продовольства. Просто зараз, коли тривають дискусії на цьому форумі, понад сто суден – перевізників продовольства стоять у черзі поблизу Босфору. Чому? Бо вони мають пройти огляд, і російські представники в Туреччині блокують цей огляд. Судна затримують на тижні. Для Європи це означає зростання цін. Для Азії це означає зростання загрози соціальної нестабільності. Для Африки, для таких країн, як Ефіопія або Судан, це означає порожні столи у тисяч і тисяч сімей... Це означає, що світ потребує більшої рішучості й більшої співпраці для того, щоб зупиняти агресії, які ламають продовольчий ринок. Щоб зупиняти будь-яку державу, яка блокує море та знищує ланцюжки постачання продовольства. Щоб притягати до відповідальності будь-якого тирана, який намагається зробити голод інструментом своєї політики. Чи реально перемогти голод? Так. Чи реально гарантувати продовольчу безпеку? Так. Чи реально стабілізувати ціни на продовольство на світовому ринку? Так. Але для цього треба карати агресорів. І допомагати країнам, які опинилися на межі голоду. Саме це робить Україна. Саме це роблять наші партнери. Я закликаю всіх: долучайтеся! Долучайтеся до нашої ініціативи «Зерно з України». Долучайтеся до нашої ініціативи зі створення продовольчих хабів у країнах Африки – у регіонах, які критично залежать від імпорту продовольства. Долучайтеся до реалізації української формули миру, яка зупинить російську агресію та відновить міжнародний правопорядок у Європі. Дякую вам за увагу! І запрошую вас у Київ для конкретних домовленостей! Слава Україні!</p>
  <div class="source"><a href="https://www.president.gov.ua/news/svit-potrebuye-bilshoyi-rishuchosti-j-spivpraci-shob-zupinit-80533">https://www.president.gov.ua/news/svit-potrebuye-bilshoyi-rishuchosti-j-spivpraci-shob-zupinit-80533</a></div>
</article>


<article>
  <h2>Щодня втрачаємо людей, про яких будемо завжди згадувати й шкодувати – звернення Президента України</h2>
  <div class="badges"><span class="chip">UK</span> <span class="chip">2023-01-21</span></div>
  <p>Українці! Українки! Сьогодні був довгий день – робочі рішення, міжнародна комунікація, різні питання, які заслуговують на увагу та реакцію. Але сказати зараз хочеться тільки про одне. Не хочеться говорити довго. Сьогодні відбулося прощання з тими, чиї життя забрала катастрофа вертольота в Броварах. Денис Монастирський, його колеги з міністерства: Євген Єнін, Юрій Лубкович, Тетяна Шутяк, Михайло Павлушко, Микола Анацький, Андрій Маринченко… Хлопці з екіпажу: Олександр Василенко, Костянтин Коваленко, Іван Касьянов… Жінка й дитина, які вранці просто йшли в дитячий садочок… Мама Олена, донька Мілана Пономаренки… Мої співчуття всім рідним, близьким… Боляче про це думати, боляче зараз говорити. Денис був професійною, справжньою людиною, саме таким, яким і варто бути міністру внутрішніх справ. Ми щодня втрачаємо людей, про яких будемо завжди згадувати й шкодувати, що не повернеш. Українців, патріотів, людей професійних і просто вірних собі й державі не повернеш. Я хотів би, щоб ми всі сьогодні це відчули. Відчули, скільки життів, скільки світлих людей забирає воєнний час. Я хотів би, щоб ми всі сьогодні вшанували їхню пам’ять… Світла пам’ять усім, чиї життя забрала ця війна! Світла пам’ять усім, хто віддав своє життя за Україну! Ми робимо все, щоб вигнати цю війну з нашої землі. Слава Україні!</p>
  <div class="source"><a href="https://www.president.gov.ua/news/shodnya-vtrachayemo-lyudej-pro-yakih-budemo-zavzhdi-zgaduvat-80537">https://www.president.gov.ua/news/shodnya-vtrachayemo-lyudej-pro-yakih-budemo-zavzhdi-zgaduvat-80537</a></div>
</article>


<article>
  <h2>Україна єдина, бо сильна. Сильна, бо єдина – привітання Президента з Днем Соборності</h2>
  <div class="badges"><span class="chip">UK</span> <span class="chip">2023-01-22</span></div>
  <p>Дорогий народе! Сьогодні ми відзначаємо День Соборності України. Ця історична подія передала наступним поколінням українців дві мудрості. Якщо не припиняти боротьбу, рано чи пізно єдину й незалежну державу буде відновлено. Якщо не досягти справжньої єдності, незалежність буде втрачено. Ми завжди знали про першу мудрість. А 24 лютого довели, що засвоїли другу. Це стало новим відродженням нашої соборності України. І це не лише об’єднання двох берегів. Це єдність мільйонів людей. Це єдність усіх наших земель. Усіх наших регіонів. Де всі – один за одного. Кожен регіон захищає кожен регіон. У кожного з нас більше немає чужих міст, сіл, вулиць. Кожне місто – рідне. Кожне село – рідне. Кожна вулиця – рідна. Навіть якщо ми там ніколи в житті не були. І бійці з Києва, Львова, Кривого Рогу, Житомира, Луганська та багатьох інших міст б’ються за Маріуполь, Куп’янськ та Ізюм. А бійці з Ізюма, Куп’янська й Маріуполя та багатьох інших міст б’ються за Авдіївку, Бахмут і Соледар. І всі разом захищають Київ. І всі разом захищають Харків. І всі разом звільняють Херсон. І всі ми разом, хоч би де народилися й де зростали, кажемо сьогодні: я захищу мою Україну. Мою соборну. Моє Закарпаття, мою Волинь, моє Поділля, мою Таврію, мою Сіверщину, моє Полісся, мою Наддніпрянщину, мій Донбас, мою Галичину, моє Придніпров’я, мою Слобожанщину, моє Приазов’я, мою Буковину і, звісно, мій Крим. І ніякий він не «ваш». Наша соборність міцна. Мурами Аккермана, «Паланку», Хотина й Кам&#x27;янця-Подільського, Меджибожа, замку Любарта, Генуезької фортеці. Наша соборність сяє золотоверхими лаврами. Києво-Печерська, Почаївська й Святогірська. Соборність – це Софія, собор Святого Юра, велика ханська мечеть Бахчисарая та синагога у Дніпрі. Соборність закодована у візерунках нашої вишивки, сюжетах косівської кераміки, петриківському розписі та орнаменті орьнек. Соборність чутно в рокотанні кобзи, бандури, трембіти й кримськотатарської зурни. Соборність віртуозно лунає музикою Леонтовича, Скорика, Івасюка. Соборність заримована рядками Франка, Українки, Шевченка, Стуса, Симоненка й Костенко. Соборність змальована барвами у полотнах Примаченко, Білокур і Марчука. Соборність величаво панує на Говерлі та Ай-Петрі. Соборність квітне буйним цвітом сакури, у Долині нарцисів, Софіївці, Асканії-Новій. Соборність загадково мовчить у скелях Довбуша, базальтових стовпах, Олешківській пустелі, Дністровському каньйоні, «тунелі кохання», на чернігівських валах і схилах Витачева. Соборність гримить на «Південмаші», «Антонові», ХТЗ та «Криворіжсталі». Соборність добувають у шахтах Луганщини та Львівщини. Соборність освітлює знаннями у Києві, Бердянську, Львові, Глухові, Острозі, Харкові та Чернівцях. Соборність реве хвилями Дніпра, Дунаю, Південного Бугу, Тиси й Сіверського Дінця. У водах Світязя, Синевиру та Сивашу. В усій нашій Україні. Влітку. Восени. Взимку. Навесні. Все це ми захищаємо. Разом. І переможемо. Разом. І звуки перемоги почує вся Україна. Мої любі Закарпаття, Волинь, Поділля, Таврія, Сіверщина, Полісся, Наддніпрянщина, Галичина, Придніпров’я, Слобожанщина, Приазов’я, Буковина, Донбас і, звісно, Крим.. Моя Україна. Наша Україна. Єдина, бо сильна. Сильна, бо єдина. З Днем Соборності, дорогий народе! З Днем Соборності, непоборні! Слава Україні!</p>
  <div class="source"><a href="https://www.president.gov.ua/news/ukrayina-yedina-bo-silna-silna-bo-yedina-privitannya-prezide-80541">https://www.president.gov.ua/news/ukrayina-yedina-bo-silna-silna-bo-yedina-privitannya-prezide-80541</a></div>
</article>


<article>
  <h2>Сила суспільства й міцність держави поєднуються саме справедливістю – звернення Президента України</h2>
  <div class="badges"><span class="chip">UK</span> <span class="chip">2023-01-22</span></div>
  <p>Бажаю здоровʼя, шановні українці! Перше й головне, про що хочу сьогодні сказати, – це справедливість. Справедливість, яка є, до речі, однією з основ соборності. В суспільстві, яке відчуває справедливість, об’єднання людей завжди міцніше. Сьогодні Кабінет Міністрів України звільнив із посади заступника міністра, який був викритий співробітниками НАБУ. У правоохоронців є всі можливості, щоб провести розслідування й спрямувати це провадження до суду. І я хочу, щоб це було нашим сигналом усім, чиї дії або поведінка порушують принцип справедливості. Звичайно, зараз основна увага – це питання оборони, це питання зовнішньої політики, це питання війни. Але це не означає, що я не бачу й не чую, що говорять у суспільстві на різних рівнях – як на центральному, так і в регіонах. І цей тиждень буде часом відповідних рішень. Вже підготовлені ці рішення. Я не хочу зараз анонсувати їх, але все це буде справедливо. Розумію, що привернуло увагу людей. У кожній ситуації ми будемо детально все розбирати. Те, що стосується енергетики і закупівель. Те, що стосується відносин між центральною владою і регіонами. Те, що стосується закупівель для військових. Тощо. Суспільство отримає повну інформацію, а держава зробить необхідні потужні кроки. Окрім цього, є просування у наших спеціальних служб у роботі щодо людей, які заслуговують як мінімум санкцій за свою діяльність проти України, незалежності і українського народу. Теж будуть відповідні кроки. І це не щось тимчасове, це реальне реагування. Це конкретика. Це те, чого ми всі очікуємо від наших інституцій. Від держави. Я хочу, щоб це було зрозуміло: повернення до того, що було колись, до того, як звикли жити різні люди, наближені до державних інституцій, чи ті, хто все життя поклав на гонитву за кріслом... Повернення не буде. Дякую правоохоронцям, які захищають закон, інтереси держави, забезпечують справедливість! Дякую журналістам, які розбираються з усіма фактами та встановлюють повну картину! Ми всі маємо – кожен своє – робити для нашої єдності. Сила суспільства й міцність держави поєднуються саме справедливістю. І ще одне. Сьогодні в Україні – в Києві, в Бучі, у Бородянці – побував наш друг Борис Джонсон. Людина, яку не треба якось особливо представляти. Ми разом із ним поспілкувалися зі студентами університету Шевченка. Це теж усе доволі символічно – саме в наш день – День Соборності. Символічно, бо боротьба за свободу об’єднує різних людей, різні народи. І нашу українську соборність, наше історичне об’єднання, якого ми досягли у перші ж години 24 лютого, ми за минулий рік реально привнесли у міжнародні відносини. Вільний світ об’єднався так, як давно не був об’єднаний. Дуже важливо зберігати єднання. Робити все, щоб люди, які цінують свободу, були разом, були дієвими. Ми зацікавлені в тому, щоб Борис та інші наші люди, як він, займалися питаннями підтримки України у світі, питаннями захисту свободи. Це варто пам’ятати всім українцям: британський внесок у наш захист надзвичайно вагомий. Я дякую за нього всім британцям, абсолютно усім нашим друзям у Британії, всьому суспільству. Дякую пану Прем’єр-міністру Ріші Сунаку за його потужні рішення, за його політику, яка робить вільний світ міцнішим. Саме таким нам усім варто зробити цей рік. Роком справедливості для України. Роком єднання нас усіх заради свободи й перемоги. Роком міцності України та всіх, хто цінує свободу. Дякую кожному нашому воїну: усім, хто на фронті, усім, хто допомагає, усім, хто рятує! Дякую партнерам за життєво необхідну підтримку! Дякую всім, хто розуміє, що пройти цей шлях ми можемо тільки разом і тільки допомагаючи одне одному. І тільки чесно і справедливо. Слава Україні!</p>
  <div class="source"><a href="https://www.president.gov.ua/news/sila-suspilstva-j-micnist-derzhavi-poyednuyutsya-same-sprave-80557">https://www.president.gov.ua/news/sila-suspilstva-j-micnist-derzhavi-poyednuyutsya-same-sprave-80557</a></div>
</article>


<article>
  <h2>Після завершення війни американський бізнес може стати локомотивом глобального економічного зростання – звернення Президента України до учасників зустрічі Національної асоціації торгово-промислових палат штатів</h2>
  <div class="badges"><span class="chip">UK</span> <span class="chip">2023-01-23</span></div>
  <p>Пані та панове! Дякую за вашу увагу до України й за цю можливість звернутися до тих, хто створює глобально важливу економічну міцність Америки! Завтра – рівно 11 місяців від початку жорстокої та хижацької повномасштабної війни Росії проти України. І це час, коли Україна, Америка й усі наші союзники та партнери максимально об’єднані. Чого ми досягли разом за цей час? Ми боремося щодня, щоб захистити наших людей, наші кордони й наші цінності. І нам вдалося зупинити розгортання російської агресії. Сьогодні ми можемо впевнено говорити, що здатні подолати це зло на українській землі. Навіть попри те, що Росія знайшла собі терористичного спільника в особі іранського режиму, який постачає зброю для Кремля. Завдяки хоробрості наших солдатів, які стримують окупантів, і завдяки лідерству Сполучених Штатів Америки, які консолідували світ для захисту свободи, ми бачимо, як перемогти в цій битві. Але, щоб перемогти, ми повинні зберігати всю нашу завзятість і нашу силу. Це так само, як відкрити власну справу і щодня з ранку до ночі працювати. Щодня, щоб одного дня помітити, як твоя мрія наближається до реалізації, коли ти маєш нарешті свій бізнес, який упевнено працює. Кожен, хто має такий досвід – досвід відкриття власної справи та здійснення своєї мрії, – ніколи не забуде, яких зусиль це вартує. Як і захист свободи. Як і захист базових цінностей будь-якого нормального суспільства. На початку цього звернення я назвав російську війну проти України хижацькою. І це невипадкове слово. Можливо, це саме те, що ріднить Кремль із деякими антидемократичними режимами у різних частинах світу, як-от з іранським режимом. Те, що заводить їх у спільництво. На всій території України, яку тимчасово окупували російські війська, панує грабунок. Усе, що вони не знищують, вони крадуть і вивозять у Росію. Все… Росіяни крадуть зерно й сільськогосподарську техніку в українських фермерів. Окупанти розбирають фабрики й вивозять обладнання в Росію. Грабують склади, магазини й помешкання людей. І крадуть людей – вони розглядають людей саме як ресурс. Близько 2 мільйонів українців силою вивезені в Росію – депортовані. Той факт, що Росія спробувала вкрасти частину нашої землі, оголосивши про незаконну анексію, – це фіналізація їхньої хижацької політики. Ось чому ми так потребуємо підтримки зараз. Ми захищаємо тут, в Україні, не лише незалежність і не лише міжнародний порядок. Ми захищаємо тут, в Україні, і все те, що зробило зокрема й вас такими, якими ви є. Ми захищаємо свободу та власність, право кожного на свою мрію та обов’язок кожного жити за законом, право кожної родини на безпеку та щастя кожної родини бути частиною своєї громади. Все це не може бути подаровано. Все це можна тільки вибороти. Глобальна свобода давно має дефіцит глобальних перемог. Україна разом з Америкою, разом із нашими партнерами цей дефіцит задовольняє. Тільки йти цим шляхом треба разом – до перемоги. А коли ми зможемо завершити цю війну, вигнавши окупантів, так само разом зможемо почати складну роботу з відбудови України – наших міст, нашої економіки, нашої інфраструктури. Уже зрозуміло, що це буде найбільший економічний проект нашого часу у Європі. Уже зрозуміло, що американський бізнес може стати тим локомотивом, який знову витягне вперед глобальне економічне зростання. Ми вже змогли привернути увагу й маємо співпрацю із такими гігантами міжнародного фінансового та інвестиційного світу, як BlackRock, J.P. Morgan і Goldman Sachs. Частиною нашого українського шляху вже стали такі бренди, як Starlink чи Westinghouse. Ваші блискучі оборонні системи, як-от HIMARS чи Bradley, уже поєднують нашу історію свободи з вашими підприємствами. Чекаємо на Patriot. Придивляємося до Abrams. Тисячі таких прикладів можливі! І кожен може стати великим бізнесом, працюючи з Україною. В усіх галузях – від зброї й оборони до будівництва, від зв’язку до аграрного сектора, від транспорту до IT, від банків до медицини. Я вірю, що свобода завжди має перемагати. І я запрошую вже зараз працювати з нами. Дякую всім американцям! Лідерам і кожному американцю! Боже, бережи нашу країну і наших героїв! Слава Україні!</p>
  <div class="source"><a href="https://www.president.gov.ua/news/pislya-zavershennya-vijni-amerikanskij-biznes-mozhe-stati-lo-80561">https://www.president.gov.ua/news/pislya-zavershennya-vijni-amerikanskij-biznes-mozhe-stati-lo-80561</a></div>
</article>


<article>
  <h2>Їздити за кордон із недержавною метою посадовцям більше не вдасться – звернення Президента України</h2>
  <div class="badges"><span class="chip">UK</span> <span class="chip">2023-01-23</span></div>
  <p>Бажаю здоровʼя, шановні українці! Коротко звітую про сьогоднішній день. Перше – військові справи. Сьогодні було кілька докладних розмов із нашими командувачами щодо ситуації на оперативних напрямках. Іноді здається, що дехто в тилових містах повністю забув про війну та почав ігнорувати реальність, користуючись захистом наших героїв. Не зважати на війну – це така розкіш, якої ніхто собі дозволити не може. Жорстокі бої тривають на основних оперативних напрямках, зокрема на Донбасі. Ворожі обстріли та штурми – цілодобово. Але битва за Донбас триває. Битва за південь триває. Ми бачимо, які сили накопичує Росія та знаємо, як відповідати. Буде відповідь ворогу, безумовно, і на чергові терористичні обстріли наших прикордонних територій – Сумщини, Харківщини. Україна не проявить слабкості. Держава не проявить слабкості. Підписав сьогодні кілька важливих указів. Є принципове рішення РНБО щодо виїзду чиновників за кордон. Це стосується всіх посадових осіб центральної влади, різних інших рівнів місцевої влади. Це стосується правоохоронців, народних обранців, прокурорів та всіх тих, хто має працювати на державу й у державі. Хочуть відпочивати зараз – будуть відпочивати поза межами державної служби. За кордон їздити на відпочинок чи з якоюсь іншою недержавною метою посадовцям більше не вдасться. В пʼятиденний строк Кабмін має розробити такий порядок перетину кордону посадовими особами, щоб підставою могло бути лише реальне службове відрядження. Інше сьогоднішнє рішення РНБО стосується нашої духовної незалежності, яку ми посилюємо й будемо посилювати. Запроваджені санкції проти 22 осіб – громадян Росії, які, прикриваючись духовністю, підтримують терор та геноцидну політику. Вже є також кадрові рішення – частина сьогодні, частина буде завтра – щодо управлінців різного рівня в міністерствах та інших структурах центральної влади, і в регіонах, і в правоохоронній системі. Провів кілька нарад, які стосувалися нашої міжнародної активності. Щодо підсумків «Рамштайну» й того, що вдалося отримати для України. Друга нарада – щодо нового етапу нашого дипломатичного марафону, який був розпочатий після мого візиту у Вашингтон. Переговорів різного рівня з лідерами держав-партнерів – це ті, про які можемо сказати відкрито, – у мене було понад 30. Цей марафон дав дуже потрібні нам результати, реальне посилення оборони. Зараз ми працюємо над тим, щоб наповнити лютий ще більш предметними контактами з лідерами. Сьогодні ж звернувся до учасників зимової зустрічі американських бізнес-лідерів, що входять до Національної асоціації торгово-промислових палат штатів. Це понад 100 000 підприємців, які забезпечують зайнятість близько половини робочої сили в Америці. Важливо, щоб американці на всіх рівнях знали й відчували, якою важливою та історично необхідною є наша співпраця – України та США. І ще одне. Завтра вже рівно 11 місяців повномасштабної війни. Це буде 335-й день. День, який ми пройдемо так само, як і 334, обʼєднавши всі наші сили заради одного – заради перемоги. Заради перемоги України. Не когось проти когось із-поміж нас самих. А заради всієї України. Заради перемоги всієї нашої держави у війні за свободу й незалежність для всіх українців. Це буде. І всі кроки, які для цього необхідні, будуть зроблені. Я дякую всім нашим воїнам на фронті! Окремо сьогодні відзначу наших зенітників Повітряних сил – ви дали нам гарний день. Збиті літаки росіян, гвинтокрил, ракети. А також окремо дякую бійцям 35-ї окремої бригади морської піхоти й 79-ї окремої десантно-штурмової бригади за хоробрість і потрібні Україні результати на Донецькому напрямку. Дякую, хлопці! Дякую всім, хто стійко захищає позиції нашої держави! Слава Україні!</p>
  <div class="source"><a href="https://www.president.gov.ua/news/yizditi-za-kordon-iz-nederzhavnoyu-metoyu-posadovcyam-bilshe-80577">https://www.president.gov.ua/news/yizditi-za-kordon-iz-nederzhavnoyu-metoyu-posadovcyam-bilshe-80577</a></div>
</article>


<article>
  <h2>Нам потрібна міцна держава, і Україна буде саме такою – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-24</span></div>
  <p>Бажаю здоровʼя, шановні українці! Сьогодні ми продовжили наш дипломатичний марафон і маємо нові конкретні результати для нашої оборони – дуже важливі. Провів сьогодні тривалі переговори з Президентом Франції Макроном. Багато тем. Дякую пану Президенту за готовність посилити українську протиповітряну оборону, розширити нашу бронетанкову співпрацю. Саме цей бронетанковий елемент стає дедалі вагомішим для ситуації на фронті. Так само, як і артилерійський. Я дякую Франції та особисто Еммануелю за дуже потрібні нам рішення для посилення української артилерії. Дякую також за відповідне лідерство в межах нашої антивоєнної коаліції. Росія готується до нової хвилі агресії – з тими силами, які вона здатна мобілізувати. Зараз окупанти вже посилюють тиск на Бахмутському, Вугледарському та інших напрямках. А хочуть посилити тиск масштабніше. Щоб не визнавати помилковість агресії, господарі Росії хочуть кинути більше своїх людей і техніки в бойові дії. А отже, ми всі у вільному світі маємо посилювати нашу співпрацю, щоб не лише відповісти на чергові російські злочинні дії. Хоча це буде, звичайно. Буде відповідь. А щоб настільки, наскільки можливо, не допустити нових російських злочинних дій. Ініціатива у війні має залишатися за нашими силами. І я почув сьогодні повне розуміння ситуації і в розмові з паном Президентом Макроном, і в розмові з паном Президентом Фінляндії, який був сьогодні з візитом у Києві. Є новий пакет підтримки від Фінляндії, зокрема оборонної. Є готовність посилювати санкції проти Росії та долучитися до наших дипломатичних ініціатив. Є бачення того, як можемо з користю для наших країн використати цей рік для співпраці в межах європейських та євроатлантичних інституцій. Тобто сьогоднішній день завдяки французькому та фінляндському етапам нашого дипломатичного марафону дав змогу суттєво посилити український захист. Головне тепер – це швидкість реалізації всього того, про що ми домовилися. Дуже детально обговорив сьогодні пункти нашої формули миру – те, що може бути зроблено разом із Францією, те, що може бути зроблено разом із Фінляндією. Дуже важливо, щоб європейське лідерство в цих дипломатичних зусиллях було відчутним. І сьогодні, зокрема в розмові з Еммануелем, я був радий почути його лідерські ініціативи. Вдячний також Фінляндії за бачення ролі цієї держави в гарантуванні нашої спільної безпеки згідно з формулою миру. Підписав кілька указів про відзначення нагородами захисників і захисниць нашої держави. Сьогодні відзначається День зовнішньої розвідки України. Тож сьогодні я спеціально відзначив нагородами працівників розвідки. Звичайно, прізвища й конкретні підстави для цього нагородження називати публічно не можу, але це за те, що дає змогу нашій державі бачити й розуміти більше. І я хочу привітати всіх наших розвідників – тих, хто розширює можливості України та істотно зменшує можливості ворога. Дякую вам за службу! Також підписав укази про відзначення державними нагородами бійців нашої армії, зокрема 93-ї окремої механізованої бригади за особисту особливу хоробрість та героїзм. А також бійців Національної гвардії, зокрема 3-ї та 4-ї бригад оперативного призначення Нацгвардії. Дякую за силу та стійкість кожному нашому воїну й кожній родині таких воїнів! Відзначив нагородами сьогодні і бійців Повітряних сил за дуже потрібну результативність. Бійців територіальної оборони – за героїзм і взірцево ефективне виконання бойових завдань. Такі укази для мене – завжди особлива честь. Як і ще один підписаний сьогодні указ. Столиця Литви, місто Вільнюс, починає відзначати 700-річчя від заснування. Увесь цей час історії наших народів тісно переплетені. І в нас насправді спільна доля нашої свободи: що більше захищений один народ, то більше захищений і інший. Можливо, зараз це розуміється найчіткіше, ніж будь-коли в нашій історії. Україна завжди буде вдячною Литві, пану Президенту Наусєді, усім литовським лідерам, всім литовським родинам, які сприйняли російську агресію проти України як напад і на їхню свободу. Які допомагають нам захищати наше спільне майбутнє у вільній та мирній Європі. Сьогодні я підписав указ про присвоєння Вільнюсу почесної відзнаки «Місто-рятівник» за все, що було зроблено і містом, і Литвою загалом для допомоги нам у боротьбі проти російського терору. Я дякую кожному й кожній, хто воює й працює, щоб захистити свободу! Я дякую всім, хто допомагає! Зараз, до речі, багато говорять про танки. Про сучасні танки, яких ми потребуємо. І про те, як можна заповнити цей дефіцит. Багато зусиль, слів, обіцянок. Але важливо бачити реальність: справа не в п’яти, чи десяти, чи п’ятнадцяти танках. Потреба більша. Ми щодня робимо все, що необхідно, щоб заповнити дефіцит. І я дякую кожному й кожній, хто нас у цьому підтримує. Однак дискусії потрібно завершувати рішеннями. Рішеннями про реальне посилення нашої оборони проти терористів. Необхідна кількість танків у союзників є. Коли буде необхідна вага рішень, будемо раді подякувати за кожне вагоме рішення. Ще працюємо заради цього. І ще одне. Сьогодні суспільство побачило чергові кадрові рішення, які були ухвалені. Я підкреслю це слово – «чергові». Відповідні кроки будуть і надалі – кожен із них суспільство побачить і, я впевнений, підтримає. Будь-яка внутрішня проблематика, яка заважає державі, прибирається й буде прибиратися. Це справедливо, це потрібно для нашого захисту й це допомагає нашому зближенню з європейськими інституціями. Нам потрібна міцна держава, і Україна буде саме такою. І сьогодні своїм указом я ввів у дію ще одне рішення РНБО. Деталі – згодом. Слава Україні!</p>
  <div class="source"><a href="https://www.president.gov.ua/news/nam-potribna-micna-derzhava-i-ukrayina-bude-same-takoyu-zver-80597">https://www.president.gov.ua/news/nam-potribna-micna-derzhava-i-ukrayina-bude-same-takoyu-zver-80597</a></div>
</article>


<article>
  <h2>Маємо сформувати такий танковий кулак свободи, після ударів якого тиранія вже не підніметься – звернення Президента України</h2>
  <div class="badges"><span class="chip">UK</span> <span class="chip">2023-01-25</span></div>
  <p>Бажаю здоровʼя, шановні українці! Сьогодні день надзвичайно приємних новин для України. Є танкова коаліція. Є рішення щодо відкриття постачання танків для нашої оборони. Сучасних танків. Я почав сьогоднішній день із розмови з канцлером Шольцом – передусім про «Леопарди» для України. І це саме та розмова, якої ми очікували. Дякую пану канцлеру, усім німецьким політичним та суспільним діячам за готовність посилювати захист Європи! Є дуже потужний крок Сполучених Штатів – так починається день за американським часом. Україна отримає «Абрамси», дякую за це рішення. Дякую особисто пану Президенту Байдену, дякую Конгресу, кожній американській родині за відчутну силу американського глобального лідерства! Я дякую всім нашим союзникам за готовність передати нам сучасні й дуже потрібні танки. Все це доводить найважливіший факт для світу зараз – факт, що свобода тільки міцнішає. І те, як об’єднано ми всі працюємо для посилення свободи, для захисту України і Європи, – це історичне досягнення лідерів, які працюють зараз. Ключове тепер – швидкість та обсяг. Швидкість тренування наших військових, швидкість постачання танків в Україну. Обсяг танкової підтримки. Ми маємо сформувати такий танковий кулак, такий кулак свободи, після ударів якого тиранія вже не підніметься. Ми можемо це зробити. Разом і тільки – так само, як ухвалюємо рішення сьогодні. Важливі. Дуже важливо, що є прогрес і в інших аспектах нашої оборонної співпраці. Говорив сьогодні з Генсеком НАТО Єнсом Столтенбергом. Маємо відкрити постачання також далекобійних ракет для України, важливо – ми маємо розширювати й нашу співпрацю в артилерії, ми маємо вийти на постачання літаків для України. І це мрія. І це завдання. Важливе завдання для всіх нас. Що більше оборонної підтримки наші герої на фронті отримають від світу, то швидше закінчиться агресія Росії й надійнішими будуть гарантії безпеки для України, всіх наших партнерів після війни. Держава-терорист повинна програти. Право на життя людей має бути захищене. Так і буде. Є сьогодні ще два важливих рішення. Перше – від ЄСПЛ. Друге – від ЮНЕСКО. Європейський суд з прав людини оголосив своє рішення про прийнятність справи щодо захоплення Росією територій сходу України у 2014 році та щодо масштабного порушення окупантами прав людини. Це поки проміжне юридичне рішення. Але завдяки цьому рішенню ми стали ближчими до того дня, коли Росія буде притягнута до відповідальності за агресію, і так само масштабно з юридичного погляду, як масштабно Росія вклалася у це зло. ЮНЕСКО внесла історичний центр Одеси до списку Всесвітньої спадщини. Причому до списку Всесвітньої спадщини під загрозою. Під загрозою через розв’язану Росією війну. Цей міжнародний крок допоможе нам захищати нашу Одесу. Україна й світ дають захист. Росія не здатна дати нічого, окрім терору й ударів. Це – факти. Зустрівся сьогодні з Верховним комісаром ООН у справах біженців. Розмова була передусім про наших людей, яких окупанти силою депортували в Росію. Це і дорослі, і це наші діти. Світу потрібен глобальний механізм впливу в таких ситуаціях. Потрібен механізм, щоб захищати й повертати таких людей, щоб притягти до відповідальності всіх, хто винен у депортаціях. Впевнений, що інституції ООН можуть проявити своє лідерство у вирішенні цього питання. Хочу сьогодні відзначити й наші підрозділи, які продовжують стримувати атаки окупанта на Донеччині. Саме там, де Росія постійно намагається зламати нашу оборону. Десятки ворожих атак щоденно. І як мінімум сотні прикладів героїзму наших воїнів щоденно. Дякую бійцям 110-ї окремої механізованої бригади, 79-ї окремої десантно-штурмової бригади, 35-ї окремої бригади морської піхоти й 55-ї окремої артилерійської бригади. Дякую, воїни, за вашу стійкість, за вашу сміливість, які надихають світ на більшу й більшу допомогу Україні! І ще одне. Хочу подякувати за дуже зворушливі слова підтримки й привітання, які почув і побачив від дуже багатьох дуже різних людей. Від військових. Від лідерів і звичайних людей. Від всіх українців та іноземців. Від колег тепер і колег раніше. Дякую вам усім! І побажання у нас із вами одне, я вважаю, насправді. Спільне побажання. Це перемога. Ми це зробимо. Робимо все заради перемоги України. І вона буде. Я знаю. Слава Україні!</p>
  <div class="source"><a href="https://www.president.gov.ua/news/mayemo-sformuvati-takij-tankovij-kulak-svobodi-pislya-udariv-80621">https://www.president.gov.ua/news/mayemo-sformuvati-takij-tankovij-kulak-svobodi-pislya-udariv-80621</a></div>
</article>


<article>
  <h2>Російську агресію можна й треба зупиняти лише адекватною зброєю – звернення Президента України</h2>
  <div class="badges"><span class="chip">UK</span> <span class="chip">2023-01-26</span></div>
  <p>Бажаю здоровʼя, шановні українці! Сьогодні ми витримали черговий масований ракетний удар терористів. Удар, який повністю підтверджує все те, про що ми говорили з партнерами і вчора, і від початку нашого дипломатичного марафону. Це зло, цю російську агресію можна й треба зупиняти тільки адекватною зброєю. Ніщо інше держава-терорист не зрозуміє. Зброєю на полі бою. Зброєю, яка дає захист нашому небу. Новими санкціями проти Росії, тобто політичною та економічною зброєю. Та зброєю юридичною – треба працювати ще активніше для створення трибуналу щодо злочину агресії Росії проти України й для компенсації всіх збитків, завданих цією війною, за рахунок російських активів. Кожна російська ракета проти наших міст, кожен іранський безпілотник, який застосовується терористами, - це аргументи, чому потрібно більше зброї. Тільки зброя знешкоджує терористів. І я вдячний усім у світі, хто реально протидіє терору разом із нами. Хто пришвидшує постачання Україні необхідних засобів оборони й хто готовий посилювати санкційний тиск на державу-терориста. Зокрема, розширюємо нашу танкову коаліцію – є відповідне рішення Канади, я дякую за це. Вже 12 країн є в нашій танковій коаліції. Сьогодні завдяки наданим Україні системам ППО й завдяки професійності наших воїнів вдалося збити більшість російських ракет і «Шахедів». Це як мінімум сотні врятованих життів і десятки збережених об’єктів інфраструктури. І я дякую нашим Повітряним силам, кожному й кожній, хто минулої ночі, вранці та вдень забезпечував захист України від ракет і дронів терористів. А особливо хочу відзначити воїнів 96-ї Київської, 160-ї Одеської та 208-ї Херсонської зенітних ракетних бригад. Але, на жаль, лише засобами ППО складно забезпечити 100% захисту. Тим паче, коли терористи застосовують балістичні ракети. Сьогодні були влучання ракет. На жаль, є поранені, є загиблі. Мої співчуття всім рідним і близьким... На цей російський терор потрібні асиметричні відповіді. Потрібен новий рух наших сил на фронті. Потрібно забезпечити поразки наземних сил терористів. Хоч би що там планували російські окупанти, наша підготовка має бути міцнішою. Говоримо про це з партнерами. І обговорюємо це на засіданнях Ставки. Сьогодні було саме таке засідання. Детально – щодо ситуації на Донеччині. Бахмут, Вугледар і загалом битва за Донбас. Я дякую всім нашим підрозділам, які проявляють потрібну Україні стійкість, виснажують окупанта, знищують його. Що більше Росія втратить у цій битві за Донбас, то меншим буде її загальний потенціал. Детально на Ставці обговорили й те, до чого варто готуватися найближчими місяцями. Знаємо, що планують окупанти. Протидіємо. Це стосується й постачання озброєнь і снарядів, і загального зміцнення наших сил оборони. Провів сьогодні оперативні наради щодо ситуації в енергетиці – щодо наявних дефіцитів та відновлення після ударів терористів. Ремонтні бригади працюють в усіх точках, де були влучання. Станом на цей час обмеження постачання електрики є в більшості наших регіонів. Найскладніша ситуація – в Одеській області, на Львівщині, у Вінницькій, Київській, Сумській та Полтавській областях. Енергетики, комунальники та всі, хто залучений до стабілізації енергосистеми, робитимуть усе необхідне, щоб відновити генерацію й технічні можливості постачання. Я дякую всім, хто займається цією роботою. Дякую також усім у світі, хто допоміг і допомагає Україні енергетичним обладнанням. Кожній країні, кожній компанії й кожній людині – тим мільйонам наших друзів, хто через United24 або через інші інструменти підтримки доводить, що російський терор повинен програти. І ще одне. На жаль, змушений це повторити для тих, хто погано почув. Будь-який виїзд за кордон державних посадовців, народних депутатів, представників місцевої влади та інших осіб, які уповноважені на здійснення функцій держави чи місцевого самоврядування, будь-який їхній виїзд за кордон повинен бути згідно з відповідним рішенням РНБО, яке ви всі бачили. Інших виїздів за кордон посадовців чи депутатів у воєнний час не буде. Я думаю, це справедливо. Я дякую всім, хто воює за Україну! Дякую всім, хто працює заради нашої держави й суспільства! Вічна пам’ять кожному й кожній, чиї життя забрали російські терористи! Росія буде відповідати за терор. Слава Україні!</p>
  <div class="source"><a href="https://www.president.gov.ua/news/rosijsku-agresiyu-mozhna-j-treba-zupinyati-lishe-adekvatnoyu-80633">https://www.president.gov.ua/news/rosijsku-agresiyu-mozhna-j-treba-zupinyati-lishe-adekvatnoyu-80633</a></div>
</article>


<article>
  <h2>Звернення Президента України з нагоди Міжнародного дня пам’яті жертв Голокосту</h2>
  <div class="badges"><span class="chip">UK</span> <span class="chip">2023-01-27</span></div>
  <p>Сьогодні, як і завжди, Україна вшановує пам’ять мільйонів жертв Голокосту. Ми знаємо й пам’ятаємо, що байдужість убиває разом із ненавистю. Байдужість і ненависть завжди тільки вдвох здатні творити зло. Тому так важливо, щоб кожен, хто цінує життя, проявляв рішучість, коли треба рятувати тих, кого ненависть прагне знищити. Сьогодні ми згадуємо Праведників народів світу. Різних людей у різних країнах, які однаково рішучо рятували життя. Сьогодні ми згадуємо рішучість глобальної коаліції, яка зупинила нацизм. І сьогодні ми повторюємо ще вагоміше, ніж раніше: ніколи знову – ненависті; ніколи знову – байдужості. Що більше народів світу подолають байдужість, то менше простору у світі залишиться для ненависті. Вічна пам’ять усім жертвам Голокосту!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-mizhnarodnogo-dnya-p-80641">https://www.president.gov.ua/news/zvernennya-prezidenta-ukrayini-z-nagodi-mizhnarodnogo-dnya-p-80641</a></div>
</article>


<article>
  <h2>Будь-який нейтральний прапор російських спортсменів заплямований кров’ю – звернення Президента України</h2>
  <div class="badges"><span class="chip">UK</span> <span class="chip">2023-01-27</span></div>
  <p>Бажаю здоровʼя, шановні українці! Сьогодні ми починаємо марафон чесності, який буде спрямований на те, щоб очистити керівництво міжнародних олімпійських структур від лицемірства та будь-яких намагань витягнути у світовий спорт представників держави-терориста. Не можна не бути розчарованим заявами чинного очільника Міжнародного олімпійського комітету Томаса Баха. Я неодноразово із ним говорив. І так і не почув, як він збирається захищати спорт від пропаганди війни, якщо поверне російських спортсменів у міжнародні змагання. Не буває нейтральності, коли триває така війна. І ми знаємо, як часто тиранії пробують використовувати спорт заради своїх ідеологічних інтересів. Очевидно, що будь-який нейтральний прапор російських спортсменів заплямований кров’ю. Я не хочу розбиратися в тому, що саме стало мотивом для пана Баха, щоб просувати таку ініціативу. Але ми зробимо все, щоб світ захистив спорт від політичного та будь-якого іншого впливу держави-терориста, який просто неминучий, якщо російські спортсмени братимуть участь у змаганнях. І тим паче – у паризькій Олімпіаді. Українські спортсмени змушені захищати життя своїх близьких і свободу нашого народу від російської агресії. Російські удари забрали життя сотень українців та українок, які могли збагатити світовий спорт своїм талантом. Росія повинна зупинити агресію й терор, і лише після цього можна буде говорити про російську участь у контексті олімпійського руху. Олімпійські принципи та війна – фундаментально протилежні одне одному. Ситуація на фронті, і зокрема на Донеччині – під Бахмутом та Вугледаром, залишається надзвичайно гострою. Окупанти не просто штурмують наші позиції – вони свідомо й методично знищують ці міста й села навколо них. Артилерією, авіацією, ракетами. Російська армія не має дефіциту засобів знищення. І зупинити її можна лише силою. Наші воїни, які тримають оборону на напрямках на Донеччині, – справжні герої. Я дякую кожному з вас, хлопці, за хоробрість! І, до речі, запрошую пана Баха в Бахмут. Щоб він побачив на власні очі, що нейтральності не існує. Поспілкувався сьогодні зі студентами, викладачами та випускниками Коледжу Європи в Натоліні та Брюгге. Це особлива освітня інституція, яка готує фахівців для роботи у європейських структурах та з європейськими структурами. Саме таких фахівців, яких ми потребуємо, зокрема, для повноцінної інтеграції нашої держави з Європейським Союзом. Українці вже навчаються за програмами Коледжу Європи. І ми вже почали створення такого коледжу в Україні. І це підкреслює наше прагнення повністю та якнайшвидше інтегруватися з ЄС. А також, я впевнений, це дасть українцям змогу допомогти захисту свободи та європейських цінностей як у нашому регіоні, так і в усій Європі. Я почув від пані ректорки коледжу в Натоліні, що зараз у вільної Європи – саме українське обличчя. І такі слова багато значать. Незмінно робитимемо все, щоб збільшувався наш потенціал у відносинах із ЄС, зокрема кадровий потенціал. Саме тому нам потрібен свій український Коледж Європи. І він буде. Сьогодні ж маємо вагому новину з Бельгії – країни, у якій розташовані керівні структури Євросоюзу. Є рішення уряду Бельгії про пакет підтримки для нашої оборони. Те, що посилить ППО. Те, що збільшить мобільність наших військових на полі бою. Я дякую за цю підтримку. Я дякую всім країнам, усім лідерам, які цього тижня своїми рішеннями довели, що російська агресія зазнає поразки. І ще одне. Сьогодні вранці у Києві біля «Менори» в Бабиному Яру відбулася церемонія вшанування пам&#x27;яті всіх жертв Голокосту. Сьогодні – Міжнародний день пам&#x27;яті жертв Голокосту. І навіть у такий час, у час повномасштабної війни, Україна разом з усім цивілізованим світом відчуває й розділяє біль, який досі залишається у світі від злочинів нацизму. Ми пам&#x27;ятаємо. А отже, ми протидіємо намаганням зла повернутися. Я дякую всім, хто захищає людяність разом з Україною! Я дякую всім нашим воїнам! Слава Україні!</p>
  <div class="source"><a href="https://www.president.gov.ua/news/bud-yakij-nejtralnij-prapor-rosijskih-sportsmeniv-zaplyamova-80653">https://www.president.gov.ua/news/bud-yakij-nejtralnij-prapor-rosijskih-sportsmeniv-zaplyamova-80653</a></div>
</article>


<article>
  <h2>Щоб у терористів не було відчуття безкарності, Україні потрібні далекобійні ракети – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-28</span></div>
  <p>Українці! Українки! І всі наші партнери! Сьогодні о 9:15 російська армія здійснила ракетний обстріл нашого міста Костянтинівка на Донеччині. Ворог застосував ракети С-300. По житловому сектору. Станом на цей час – 17 прізвищ у списку постраждалих. 14 – поранені. Троє людей загинули. Мої співчуття рідним і близьким… Ці російські ракети влучили в Костянтинівці, зокрема, в чотири житлові будинки. І такі обстріли, на жаль, є повсякденністю наших територій, до яких російська армія дістає ось такими ракетами. Донбас, Харківщина, південь держави… Припинити цей російський терор було б можливо, якби ми могли забезпечити відповідні ракетні сили для наших військових. Щоб у терористів не було відчуття безкарності. Україні потрібні далекобійні ракети, зокрема, для того, щоб прибрати цю можливість окупанта ставити десь далеко від лінії фронту свої ракетні установки й знищувати ними українські міста. Дякую всім у світі: політикам, громадським діячам, журналістам і звичайним людям, які наполягають разом із нами на тому, що не може бути якихось табу в постачанні зброї для захисту від російського терору. Ми зробимо все, щоб партнери відкрили це життєво необхідне постачання – постачання, зокрема, ATACMS та іншої подібної зброї. Бо це потрібно для захисту життя. Захисту таких міст, як Костянтинівка чи, наприклад, Харків. Сьогодні я продовжив наш марафон чесності, який має повернути міжнародні спортивні структури до справжньої олімпійської принциповості. Звернувся з листом до президентів провідних міжнародних спортивних федерацій. Заклик простий і справедливий: визначитися щодо рішення Міжнародного олімпійського комітету, який, на жаль, хоче відкрити спорт для пропагандистського впливу держави-терориста. Якщо російські спортсмени з’являться на міжнародних змаганнях, то це лише питання часу, коли вони почнуть виправдовувати агресію Росії та використовувати символіку терору. І це також лише питання часу, коли Кремль почне використовувати наявну безпринципну «гнучкість» Міжнародного олімпійського комітету, щоб говорити, ніби світ згодний іти на поступки агресору. Не можна ігнорувати того, що кожного дня Росія продовжує свій терор. Сьогодні ж я підписав указ про введення в дію рішення РНБО щодо санкцій проти юридичних і фізичних осіб, яких використовує держава-агресор, щоб перевозити залізницею військову техніку та солдатів. Ідеться про 185 компаній та осіб. Їхні активи в Україні блокуються, наявне майно буде використане для нашої оборони. І ми будемо працювати над тим, щоб аналогічне блокування було застосоване й іншими країнами. Я дякую всім, хто нам допомагає посилювати санкції проти Росії! І, до речі, дякую всім розслідувачам, які викривають шляхи, що їх використовує держава-терорист, намагаючись обійти санкції! Дякую кожному й кожній, хто ліквідовує наслідки російських обстрілів і рятує поранених! І, звичайно, я дякую кожному нашому воїну на фронті, які захищають наші позиції та знищують окупантів! Особливо хочу відзначити сьогодні підрозділи, які найбільш результативно боронять саме Донеччину. Це 21-й окремий батальйон 56-ї окремої мотопіхотної бригади – дякую за стійкість і відбиття російських штурмів! Воїни 26-ї та 55-ї окремих артилерійських бригад – дякую за влучність! 92-га окрема механізована бригада – дякую вам, хлопці! Дякую всім, хто щодня й щоночі дає для України необхідний результат! І на кожний російський обстріл ми відповімо. Обов’язково. Слава Україні!</p>
  <div class="source"><a href="https://www.president.gov.ua/news/shob-u-teroristiv-ne-bulo-vidchuttya-bezkarnosti-ukrayini-po-80661">https://www.president.gov.ua/news/shob-u-teroristiv-ne-bulo-vidchuttya-bezkarnosti-ukrayini-po-80661</a></div>
</article>


<article>
  <h2>Маємо зробити час нашою зброєю – маємо пришвидшувати постачання нових збройних опцій для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-29</span></div>
  <p>Бажаю здоров’я, шановні українці! Провів сьогодні чергове засідання Ставки. Основна увага, звичайно, – ситуації на фронті, передусім на Донеччині та на південних напрямках. Ситуація дуже жорстка. Бахмутський, Вугледарський та інші напрямки в Донецькій області – це постійні російські штурми. Постійні намагання прорвати нашу оборону. Ворог не рахує людей і попри численні свої втрати зберігає високу інтенсивність атак. У деяких своїх війнах Росія втрачала загалом менше, ніж кладе там, зокрема під Бахмутом. І протиставити цьому можна лише надзвичайну стійкість і повне розуміння того, що, захищаючи Донеччину, наші воїни захищають усю Україну. Бо кожен зупинений крок ворога саме там – це десятки недопущених кроків окупантів на інших напрямках. І я дякую всім нашим підрозділам і кожному воїну особисто, хто попри все зберігає позиції й відбиває ворожі штурми на Донеччині. Особливо відзначу сьогодні бійців 72-ї окремої механізованої бригади та 80-ї окремої десантно-штурмової бригади за наполегливість при виконанні бойових завдань саме там, на Донецькому напрямку. Хочу також відзначити наших воїнів на південних напрямках. Зокрема, 44-ту та 406-ту артилерійські бригади, а також розвідувальні підрозділи 123-ї та 124-ї бригад тероборони. Дякую за влучність, воїни, дякую за хоробрість! Головнокомандувач, командувачі оперативних напрямків, міністр оборони доповідали на Ставці сьогодні про характер дій ворога, про наші відповіді, про постачання боєприпасів і техніки бойовим підрозділам. Керівник розвідки доповів про те, як ситуація може змінитися найближчим часом. Робимо все, щоб наш тиск все ж переважив штурмові можливості окупантів. І дуже важливо при цьому зберігати динаміку оборонної підтримки від наших партнерів. Швидкість постачання була й буде одним із ключових чинників у цій війні. Росія сподівається затягнути війну, виснажувати наші сили. Отже, ми маємо зробити час нашою зброєю. Маємо пришвидшувати події. Пришвидшувати постачання й відкриття нових потрібних збройних опцій для України. Цього тижня ми маємо вагомі оборонні результати у відносинах зі Сполученими Штатами, Німеччиною, Польщею, Канадою, Бельгією, Норвегією, Італією та іншими країнами. Наступний тиждень маємо зробити не менш сильним для нашої оборони. Сьогодні я говорив також з обраним Президентом Чехії Павелом. Почув повне розуміння ситуації. Запросив пана Президента відвідати Україну. І впевнений, що разом ми зможемо суттєво посилити нашу спільну європейську відповідь на російську терористичну загрозу. Сьогодні ж провів тривалу нараду з нашим сектором безпеки – СБУ та інші спеціальні служби. Посилюємо нашу державу й будемо зупиняти відповідним чином кожного, хто намагається Україну послабити зсередини. І ще одне. Сьогодні весь день російська армія по-звірячому обстрілює Херсон. Пошкоджені житлові будинки, різні соціальні та транспортні об’єкти – лікарня, пошта, автостанція. В лікарні обстрілом поранено двох жінок – медичних сестричок. Загалом станом на цей час є повідомлення про шістьох поранених і трьох загиблих. Мої співчуття всім, хто втратив рідних унаслідок російського терору... У таких умовах, на тлі таких постійних російських терористичних ударів по наших містах і селах, на тлі постійних російських штурмів, які намагаються не залишити просто жодної цілої стіни, навіть шокує, що доводиться переконувати міжнародних спортивних бюрократів відмовитися від будь-якої підтримки держави-терориста. Намагання Міжнародного олімпійського комітету повернути російських спортсменів на змагання та Олімпійські ігри – це намагання сказати всьому світу, ніби терор може бути чимось прийнятним. Ніби можна заплющити очі на те, що Росія робить із Херсоном, із Харковом, із Бахмутом та Авдіївкою. Сьогодні направив листа пану Президенту Макрону якраз щодо цього й у продовження нашої з ним розмови, яка відбулась 24 січня. Готуючись до паризької Олімпіади, ми маємо бути впевнені в тому, що Росія не зможе використовувати її чи будь-яку іншу міжнародну спортивну подію для пропаганди агресії чи свого державного шовінізму. У першій половині XX століття у Європі було допущено надто багато помилок, які призвели до дуже страшних трагедій. Була й вагома олімпійська помилка. Олімпійський рух і держави-терористи точно не мають перетинатися. Я дякую всім, хто допомагає захищати наших людей від російського терору! Дякую кожному й кожній, хто хоробро захищає Україну в лавах наших сил оборони й безпеки! Світла пам’ять усім, хто боровся за незалежність і цілісність України в бою під Крутами та в кожній іншій битві, які допомогли нашому народу зберегтися й здобути свою власну державу! Слава Україні!</p>
  <div class="source"><a href="https://www.president.gov.ua/news/mayemo-zrobiti-chas-nashoyu-zbroyeyu-mayemo-prishvidshuvati-80673">https://www.president.gov.ua/news/mayemo-zrobiti-chas-nashoyu-zbroyeyu-mayemo-prishvidshuvati-80673</a></div>
</article>


<article>
  <h2>Російський терор має програти в усьому: і на полі бою, і в тому, щоб в Україні не залишилося жодної руїни – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-30</span></div>
  <p>Бажаю здоровʼя, шановні українці! Сьогодні весь день у відрядженні: спочатку – Миколаїв, потім – Одеса. Зустріч і переговори з делегацією Данії – з пані Прем’єр-міністром Фредеріксен, представниками коаліції партій. Зокрема, з міністром оборони Данії й міністром закордонних справ. Вони у складі делегації. Ми дуже детально говорили про оборонні потреби України. Про те, що може нам допомогти звільнити нашу територію – наш південь, наш схід. І про те, що нам потрібно в контексті відбудови України. Миколаїв – це місто, над відбудовою якого Данія взяла шефство. Це потреба у проектах у галузі енергетики, інфраструктури, у соціальній сфері, у виробництві. Особливо відчутно для Миколаєва – очищення води, відновлення нормального водопостачання, яке було зруйноване російськими окупантами. Вже є відповідний проект за участю Данії, реалізація якого почалася. Але зробити треба ще значно більше – і для відновлення, і для модернізації того, що є основою життя наших людей. Сьогодні в Миколаєві ми відвідали шпиталь, у якому рятують наших воїнів після поранень. Подякували лікарям, медичним сестричкам. Підтримали наших захисників. Цей шпиталь – тільки один із тих прикладів, коли модернізація та відновлення є критично важливими. І я хочу подякувати Данії, особисто пані Премʼєр-міністру та іншим представникам уряду Данії за готовність допомагати Україні. За готовність підтримувати до повного відновлення територіальної цілісності України та до повної відбудови всього того, що необхідне для життя. У цьому фундаментальний сенс нашої співпраці з партнерами. Російський терор має програти всюди, у всьому: на полі бою і в тому, щоб не залишилося жодної руїни в нашій країні, щоб ми змогли все відновити й тим довести, що свобода міцніша. Сьогодні ж в Одесі ми доволі докладно говорили про наші безпекові та гуманітарні ініціативи. Зокрема, Данія підтримала нашу Чорноморську експортну ініціативу та приєдналася до програми «Зерно з України» – Grain from Ukraine. Той факт, що ми маємо суттєвий прогрес щодо продовольчої безпеки, доводить, що можемо досягти прогресу й щодо інших пунктів нашої формули миру. Сьогодні ми обговорили, якою конкретно може бути участь Данії в реалізації пунктів формули миру. Звичайно, я подякував Данії за надану оборонну підтримку, за суттєве посилення нашої артилерії, за готовність долучитися до танкової коаліції. Обговорили сьогодні, що ще можемо зробити, щоб посилити українських воїнів. Також координуємо наші дії, щоб посилити санкції проти Росії. А також я закликав Данію долучитися до наших зусиль із захисту спортивних структур і міжнародного олімпійського руху від дискредитації через намагання окремих представників спортивної бюрократії допустити російських спортсменів до міжнародних змагань. Звичайно, окрему увагу приділив внутрішній ситуації в Миколаївській та Одеській областях – провів відповідні наради з військовим і обласним керівництвом. Це не тільки про безпеку – хоча про безпеку нашого півдня передусім. Але й про соціальний стан у регіонах, про наявні економічні можливості. І, до речі, я дякую всім підприємцям, усім роботодавцям Миколаєва, Одеси, інших наших громад, які попри все зберігають робочі місця та сплачують зарплати й податки. Це ваш конкретний і ваш вагомий внесок у здатність нашої держави захищатися. Наше завдання вистояти – це спільне завдання. Завдання сил оборони й безпеки, усієї нашої держави, бізнесу та кожного й кожної, хто працює заради перемоги України. Дякую всім, хто воює за Україну! Дякую всім, хто допомагає! Дякую всім, хто захищає Одесу, хто захищає Миколаїв, увесь наш південь та всю Україну! Слава Україні!</p>
  <div class="source"><a href="https://www.president.gov.ua/news/rosijskij-teror-maye-prograti-v-usomu-i-na-poli-boyu-i-v-tom-80689">https://www.president.gov.ua/news/rosijskij-teror-maye-prograti-v-usomu-i-na-poli-boyu-i-v-tom-80689</a></div>
</article>


<article>
  <h2>Готуємо нові реформи в Україні, які змінять соціально-правову та політичну реальності – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-01-31</span></div>
  <p>Бажаю здоровʼя, шановні українці! Короткий звіт про сьогоднішній день. Фіналізуємо нашу підготовку до саміту Україна – ЄС, який запланований на цей тиждень. Загалом тиждень має бути повною мірою цього слова євроінтеграційним. Ми очікуємо новин для України. Очікуємо рішень наших партнерів у Євросоюзі, які будуть відповідати досягнутому рівню взаємодії між нашими інституціями та ЄС і нашому прогресу. Прогресу, який очевидно є – навіть попри повномасштабну війну. Сьогодні провів тривалу нараду з міжнародним блоком уряду та Офісу. Готуємо українські позиції для переговорів із представниками ЄС. І дуже важливо – готуємо нові реформи в Україні. Реформи, які в багатьох аспектах змінять соціально-правову та політичну реальності – зроблять їх людянішими прозорішим та ефективнішими. Але й ці деталі – згодом, за результатами відповідних зустрічей. Провів сьогодні – як фактично й щодня – кілька нарад із військовими, з керівником розвідки. Детально опрацьовуємо ситуацію на всіх основних оперативних напрямках та в перспективі. Те, до чого готується окупант, і те, чим ми вже відповідаємо на таку підготовку Росії до спроби реваншу. Наші сили оборони й безпеки, державна влада України, наші партнери – ми всі разом спрямовуємо наші зусилля так, щоб Росії не лише не вдалося відігратися на полі бою, а щоб окупант втратив у своїх спробах реваншу останню надію на агресію. Програш Росії зробить безальтернативним надійний і тривалий мир. Я дякую всім нашим партнерам, які підтримують цю позицію України. Говорив сьогодні з Премʼєр-міністром Канади Джастіном Трюдо. Поінформував його про ситуацію на полі бою – про постійні штурми на Донеччині, про ситуацію на півдні та наявні загрози. Обговорили, чим можна доповнити нашу оборонну взаємодію. Окремо торкнулися питання санкцій та міжнародної ізоляції Росії. Зокрема, я дякую Джастіну за розуміння нашого заклику до міжнародних олімпійських структур щодо неприпустимості будь-яких поступок державі-терористу. Олімпійський рух та міжнародний спорт загалом мають бути захищені від доволі звичних намагань Росії політизувати спорт – ми це бачили неодноразово в різний час. Зараз же російська політизація спорту неминуче означатиме виправдання терору. Цього не можна допускати. І лише разом вільний світ може захистити спорт від тих спортивних бюрократів, які чомусь готові заплющити очі на реальність. Говорив сьогодні також із Премʼєр-міністром Бельгії Александром де Кроо. Подякував за потужний оборонний пакет, який був затверджений нещодавно. Обговорили нашу співпрацю на міжнародних майданчиках, зокрема в ООН. Обговорили санкції проти Росії та черговий санкційний пакет. Також говорили й про взаємодію в захисті спорту та олімпійського руху від пропаганди терору. І ще одне. Зараз певне кадрове затишшя... Але це не означає, що всі необхідні кроки вже зроблені. Будуть рішення. Тим у системі, хто не відповідає принциповим вимогам держави й суспільства, не варто засиджуватись у кріслах. Я дякую кожному й кожній, хто захищає державу! Я дякую всім, хто воює за Україну! Я дякую за кожну збережену українську позицію на фронті! І дякую й за кожну знищену позицію ворога! Слава Україні!</p>
  <div class="source"><a href="https://www.president.gov.ua/news/gotuyemo-novi-reformi-v-ukrayini-yaki-zminyat-socialno-pravo-80701">https://www.president.gov.ua/news/gotuyemo-novi-reformi-v-ukrayini-yaki-zminyat-socialno-pravo-80701</a></div>
</article>


<article>
  <h2>Справедливість буде забезпечена – звернення Президента України</h2>
  <div class="badges"><span class="chip">UK</span> <span class="chip">2023-02-01</span></div>
  <p>Бажаю здоровʼя, шановні українці! Сьогодні у нашої держави плідний день – плідний у протистоянні тим, хто навіть зараз намагався послаблювати Україну. Нікому ми послаблювати нашу державу не дамо. Дякую всім правоохоронцям, які сьогодні продемонстрували силу права й держави. Дякую уряду України за оперативне кадрове реагування. Зокрема, сьогодні були звільнені керівники митниці. Мені доповіли, що стосовно частини з цих звільнених розпочаті дисциплінарні провадження. На жаль, у деяких сферах тільки так можна гарантувати законність – змінюючи керівників разом із впровадженням інституційних змін. Змінюючи настільки, наскільки необхідно, щоб врешті люди не бруднилися на посадах. Сьогодні ж Службою безпеки України, ДБР, Бюро економічної безпеки та прокуратурою в межах відкритих кримінальних проваджень проведено десятки обшуків та інших дій у різних регіонах і щодо різних осіб. Я не хочу давати політичних оцінок, які можуть бути використані цими особами в інтересах свого захисту. Але я бачу з реакції в суспільстві, що люди підтримують дії правоохоронців. Отже, рух до справедливості відчувається. І справедливість буде забезпечена. Особливо важлива чистота процесів у структурах Міністерства оборони та загалом сил оборони. Будь-яке внутрішнє постачання, будь-які закупівлі – усе має бути абсолютно таким же чистим і чесним, як зовнішнє постачання для нашої оборони. Хто цьому заважатиме, той не залишиться у відповідних структурах. І окремо хочу сьогодні подякувати працівникам Національної поліції України, які швидко відреагували на ганебні факти, про які стало відомо вчора... Факти знущань з дівчат. Розпочато кримінальне провадження. Є перші затримання зловмисників. Процесуальні дії тривають. Насильству в Україні місця не буде. Сьогодні ж був і доволі активний дипломатичний день – нашу державу відвідав Президент Австрії разом із кількома міністрами австрійського уряду. Є вагомі міжурядові домовленості, є чітке розуміння того, що Австрія не буде нейтральною в питаннях захисту життя та Європи. Є чітка австрійська позиція із засудження російської агресії та готовність надалі посилювати тиск проти Росії за терор. Дякую пану Президенту Австрії, представникам австрійських міст, громад за те, що вони разом з Україною. Звичайно, сьогодні провів декілька оперативних нарад із нашими військовими. Фіксується певне збільшення наступальних дій окупантів на фронті – на сході нашої країни. Ситуація стає ще жорсткішою. Дякую всім нашим воїнам, які готові до цього і які демонструють потрібну Україні стійкість. Ми стійко пройшли увесь цей час – від лютого до лютого. Ворог намагається здобути зараз хоча б щось, щоб на річницю вторгнення показати нібито наявність якихось шансів у Росії. Ми всі маємо бути в таких умовах особливо обʼєднаними, особливо зосередженими на державних інтересах і як наслідок – особливо стійкими. Впевнений, що такими й будемо. Увечері підписав уже традиційні укази про нагородження наших воїнів. Державними нагородами відзначені 244 військовослужбовці Збройних Сил України. Я дякую всім, хто воює за Україну! Дякую кожному й кожній, хто допомагає нам отримувати необхідну зброю! Дякую всім у світі, хто підтримує нас! Слава Україні!</p>
  <div class="source"><a href="https://www.president.gov.ua/news/spravedlivist-bude-zabezpechena-zvernennya-prezidenta-ukrayi-80721">https://www.president.gov.ua/news/spravedlivist-bude-zabezpechena-zvernennya-prezidenta-ukrayi-80721</a></div>
</article>


<article>
  <h2>Цей рік має стати часом, коли не залишиться жодної перепони для початку переговорів щодо членства України в ЄС – Президент на спільному засіданні Кабінету Міністрів та Колегії Єврокомісії</h2>
  <div class="badges"><span class="chip">UK</span> <span class="chip">2023-02-02</span></div>
  <p>Шановна пані Президент Європейської комісії, дорога Урсуло! Шановні присутні! Пані та панове єврокомісари, шановні урядовці, шановний пане Прем’єр-міністре! Зараз справді, як щойно сказали, історичний момент – відсьогодні ви стаєте у повному сенсі цього слова колегами. Я вас вітаю. Раніше можна було сказати, що колегами у створенні спільного майбутнього України та Європейського Союзу. Зараз ми кажемо – колегами у створенні спільної теперішньої дійсності України та Євросоюзу, нашого життя, яке на наших очах об’єднується. Об’єднується абсолютно на різних, я сказав би, на багатьох рівнях – на рівні наших інституцій, політики, правової реальності, економічного життя, соціального життя, енергетики, захисту довкілля і, звичайно, нашої спільної безпеки та оборони. Україна та Євросоюз більше не є окремими субʼєктами європейського життя. Наші цінності – спільні. Наша доля – спільна. Наш ворог – спільний. Наш захист – спільний. А отже, і наше життя об’єднується. Сьогодні пані Президентка Єврокомісії, шановна пані Урсула фон дер Ляєн, передала мені звіт щодо другої частини відповідей України на опитувальник, наданий Єврокомісією в межах здобуття Україною статусу кандидата на вступ у Євросоюз. У цьому звіті – ґрунтовний аналіз стану нормативно-правового наближення нашої держави до актів права Євросоюзу. Але це також, мені здається, і дещо більше. Це символ того, що мета повноцінного об’єднання України та Євросоюзу вже перейшла в конкретну, практичну й доволі швидку роботу на вашому рівні, пане Прем’єр-міністре, на рівні урядовців. Зараз на основі, зокрема, цього звіту Єврокомісії наш уряд почне селф-скринінг – змістовну самооцінку того, у чому ми вже достатньо зближені, а в чому ще треба й треба працювати, щоб узгодити законодавство України в конкретних галузях із правом Європейського Союзу. Яка мета при цьому? Я хочу, щоб це було дуже чітко зрозуміло: цей рік має стати тим часом, коли не залишиться жодної перепони для початку переговорів щодо повноправного членства України в ЄС. Україна виконає свою частину роботи. Повинна виконати й виконає. Суспільство цього дуже хоче. Пані та панове урядовці України! Ваші напрацювання у селф-скринінгу нашої держави мають стати основою національного плану наближення до законодавства Євросоюзу. За координацію підготовки цього плану наближення буде відповідальною пані віце-прем’єр-міністр з питань європейської та євроатлантичної інтеграції України Ольга Стефанішина. І я розраховую на те, що кожен посадовець нашої держави на своєму рівні буде допомагати в реалізації цього важливого для нас, справді історичного завдання. Так само швидко, як ми працювали для здобуття статусу кандидата на вступ у Євросоюз, ми маємо працювати й для адаптації правової реальності України до норм і практик Європейського Союзу. Важливого рішення ми очікуємо вже цієї – дуже хочеться, щоб саме весни, – й від колег із Європейської комісії. Завершується робота нашого уряду та Верховної Ради України з виконання семи рекомендацій, які окреслені у висновку Єврокомісії щодо нашого кандидатства. Відповідно, навесні настане час для проміжної оцінки Європейською комісією реалізації цих рекомендацій. Пані та панове! Ментально ми вже разом – Україна та Європейський Союз. Повсякденність нашого життя вже об’єднується. Вже не уявити об’єднаної Європи, об’єднаного європейського суспільства без України, без народу нашої держави. І наші інституції вже де-факто взаємодіють так, як це має бути між державою – членом ЄС і ЄС. Тепер ми це все маємо підтвердити на політичному й на юридичному рівнях. Ключовим кроком буде відкриття переговорів про членство, і я сподіваюся, що вже незабаром ми з вами зможемо оголосити також і про це, про такий важливий крок. Щодо сьогоднішньої зустрічі й переговорів саме в такому прогресивному форматі, вперше такому в Україні – Колегії Єврокомісії та уряду України, – то йтиметься про цілком очевидну економічну, соціальну й безпекову конкретику. Про те, що обов’язково посилить нас усіх, нас разом – і Україну, і Європейський Союз. Щоб українці та всі європейці, щоб наші компанії та бізнес Євросоюзу відчували конкретні переваги від нашого об’єднання. Тобто більше безпеки, більше робочих місць, більше енергетичної стійкості та більше економічного зростання, яке для нас важливе особливо в цей час, воєнний час випробувань для нашого суспільства, для наших підприємців, для нашого бізнесу. Випробувань, я впевнений, для всього Європейського континенту. Є оновлений План пріоритетних заходів щодо посилення імплементації поглибленої та всеосяжної зони вільної торгівлі на наступні два роки. Це подальша інтеграція секторів економіки України та ринку Євросоюзу. Тобто «промисловий безвіз», приєднання України до роумінгового простору ЄС, подальша транспортна й торговельна лібералізація, а також інші цілком практичні речі. Наші люди, наші громади, бізнес України та бізнес усього ЄС мають відчувати збільшення своїх можливостей. І реальне зміцнення Європи. Бо що сильніші наші з вами інституції, що більше нашої з вами практики, практичної співпраці, що більше результатів дає інтеграція у Європі, то більше буде і гарантій захисту Європи від будь-яких спроб будь-якого ворога Європи дестабілізувати або зруйнувати наше з вами життя. Тож я бажаю вам усім сьогодні плідної роботи та взаєморозуміння, яке завжди має бути між справді колегами. Дуже дякую. Слава Україні!</p>
  <div class="source"><a href="https://www.president.gov.ua/news/cej-rik-maye-stati-chasom-koli-ne-zalishitsya-zhodnoyi-perep-80737">https://www.president.gov.ua/news/cej-rik-maye-stati-chasom-koli-ne-zalishitsya-zhodnoyi-perep-80737</a></div>
</article>


<article>
  <h2>Маємо зробити все, щоб наступного року ми змогли помолитися з подякою за здобутий порятунок від зла – звернення Володимира Зеленського до учасників Національного молитовного сніданку у США</h2>
  <div class="badges"><span class="chip">UK</span> <span class="chip">2023-02-02</span></div>
  <p>Шановний Президенте Байден! Віце-президенте Гарріс! Шановні члени Конгресу! Ваша Величносте Король Абдалла! Кожен, хто має віру! Я радий, що вже 70 років зберігається ця традиція молитовних сніданків, яка була започаткована ще за часів Президента Ейзенхауера. Це символ того, що попри будь-які, навіть найгірші, обставини найкраще в людях все одно переважає, а молитва – триває. Якщо ви пригадаєте псалми Давидові, то звернете увагу на те, яким частим у них є прохання до Господа почути молитву. Ми ніколи не знаємо, чи наблизилася наша молитва до досконалості та чи почув її Господь. І тому у важкий час, коли втрачаємо близьких, коли люди втрачають дітей – а це найстрашніше, коли життя під загрозою, коли проти твого народу ведеться злочинна війна, віра може захитатися. Буває так, що люди думають, що Бог не чує й не почує молитву. І нам як лідерам націй важливо протистояти зневірі. «Господи, щит Ти для мене і слава моя, і мою голову Ти підіймаєш!.. Я лягаю і сплю, і пробуджуюся, бо Господь підпирає мене, і я не побоюся десяти тисяч люду, які проти мене навколо отаборились!» Ці слова – на початку Книги Псалмів, і їхня впевненість урівноважує ті сумніви, які зустрічаються в Книзі далі. Бо це впевненість у Господі, який чує і який бачить, що у людини в серці. Мільйони українців просять вигнання загарбників із нашої Батьківщини, а отже – відновлення миру. Ми віримо в Бога. Ми не допускаємо зневіри. Завдяки хоробрості наших воїнів. Завдяки допомозі друзів свободи у світі. Завдяки Президенту Байдену та всім вам – лідерам і людям, які допомагають. І в нас є цей шанс! Шанс вигнати зло, яке прийшло на нашу землю під російським прапором. «У нас є шанс – шанс заримувати надію та історію». Такі слова прозвучали на молитовному сніданку торік. Цього року ми бачимо в конкретних діях – у наших із вами спільних діях, – як цей шанс реалізується. Вже майже рік ми стоїмо проти зла. Ми об’єднані, якими давно не були. І ми сміливі – наші героїчні солдати вже завдавали поразок злу на полі бою. Чи сталося це лише завдяки зусиллям людей? Чи наші молитви були почуті? Нікому з нас не дано знати. І це один із найкращих стимулів Господа для людей. Один із найкращих стимулів – та велична тиша, у якій людське серце звертається до Бога з молитвою. Коли він дає можливість людині стати кращою. Коли він дає можливість діям людей римувати їхні ж надії з їхньою ж історією. Чи допомагає він при цьому? Я впевнений, що так. Але дії людей потрібні. Треба пробудитися, щоб сказати, що Господь підпирає тебе. І я дякую вам усім, Америко, дякую вам усім, наші друзі у світі, що торік ми разом пробудилися! Ми разом стоїмо. І ми з вами повинні зробити все, щоб наступного року у перший четвер лютого ми змогли помолитися вже просто з подякою за здобутий порятунок від зла. Хай береже вас усіх Господь! Слава Україні!</p>
  <div class="source"><a href="https://www.president.gov.ua/news/mayemo-zrobiti-vse-shob-nastupnogo-roku-mi-zmogli-pomolitisy-80741">https://www.president.gov.ua/news/mayemo-zrobiti-vse-shob-nastupnogo-roku-mi-zmogli-pomolitisy-80741</a></div>
</article>


<article>
  <h2>Нам в Україні потрібно говорити в один голос зі світом щодо постачання для оборони та посилювати тиск на Росію – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-02</span></div>
  <p>Бажаю здоров’я, шановні українці! Сьогодні протягом дня не бракувало заяв і коментарів, не було дефіциту новин, особливо в дипломатичній площині. Тому сьогоднішній звіт – недовгий. І почну з того, про що поки не повідомляли. Провів сьогодні засідання Ставки, вперше – у подвійному форматі. Спочатку – традиційний повний склад Ставки. Розглянули ситуацію на фронті, намагання Росії посилити тиск на Донбасі. Забезпечення армії. Підготовка кадрів та інші питання постійної уваги Ставки. А потім, у другій половині дня – додаткова зустріч членів Ставки у вузькому форматі. Для особливо вагомої розмови. Ми не залишимо без нашої відповіді жодну агресивну дію окупанта. Ворог у специфічній стадії, коли стратегічно програш Росії вже зрозумілий. Але тактично у них іще є ресурс для спроб наступальних дій. Вони шукають варіанти, щоб спробувати змінити перебіг війни та намагаються поставити на службу агресії потенціал усіх територій, які вони поки що контролюють. Ми ж маємо продовжувати те саме, що робимо: посилювати нашу стійкість, бути абсолютно єдиними в прагненні забезпечити нашу армію та всіх захисників необхідною зброєю та обладнанням – нам в Україні потрібно говорити одним голосом зі світом щодо постачання для оборони. А також маємо щомісячно відчутно посилювати глобальний тиск на Росію. Ворог має вийти із цієї своєї стадії значно більш послабленим, ніж вони передбачають для себе в найгірших сценаріях. Це важке завдання для нас. Але ми повинні його виконати. Продовжуємо й нашу боротьбу з внутрішнім ворогом. Дякую Службі безпеки України, ДБР, Офісу Генерального прокурора й усім тим, хто ще залучений до очищення нашої держави. Нові кроки будуть. Сьогодні в межах переговорів із Президенткою Єврокомісії та членами Колегії Єврокомісії ми досягли дуже важливих взаєморозумінь. Про те, що тільки разом сильна Україна і сильний Євросоюз здатні захищати життя, яке ми цінуємо. Про те, що Україні потрібна незмінна та повна підтримка в захисті від Росії. І про те, що ми маємо нашою подальшою інтеграцією давати енергію й мотивацію нашому народу боротися попри будь-які перешкоди й загрози. Я вірю, що Україна заслуговує вже цьогоріч підійти до відкриття переговорів про членство в ЄС. І я дякую пані Президентці Єврокомісії та її колегам і нашим друзям у ЄС за відчутну підтримку на шляху інтеграції та в захисті нашої держави й людей. Це військова, фінансова, енергетична та соціальна підтримка. І це зміни, якими ми забезпечуємо більше взаємодії між нашими інституціями – України та ЄС. Завтра – другий євроінтеграційний день цього тижня. Відбудеться саміт Україна – ЄС. Готуємося. І ще одне. Сьогодні взяв участь у Національному молитовному сніданку у Вашингтоні. Це щорічна подія, яка об’єднує найбільш потужних представників американської держави й суспільства. Був Президент Байден, були сенатори й члени Палати представників, лідери релігійних громад та різних політичних спільнот. Закликав їх робити все, що можемо, і так, як мусимо, у протистоянні російському злу, щоб силою своїх дій доповнити силу наших молитов. Молитов про порятунок від зла, про перемогу над загарбниками й про мир для всіх наших людей – у всіх містах і громадах вільної України. Я дякую кожному нашому воїну! Усім солдатам і матросам, сержантам і старшинам, офіцерам і генералам! Усім, хто стійкий! Я дякую всім, хто допомагає Україні! Хай будуть почуті всі, хто молиться за нашу перемогу! Слава Україні!</p>
  <div class="source"><a href="https://www.president.gov.ua/news/nam-v-ukrayini-potribno-govoriti-v-odin-golos-zi-svitom-shod-80753">https://www.president.gov.ua/news/nam-v-ukrayini-potribno-govoriti-v-odin-golos-zi-svitom-shod-80753</a></div>
</article>


<article>
  <h2>Робимо все для якнайшвидшого отримання нашими воїнами сучасних танків – звернення Президента України</h2>
  <div class="badges"><span class="chip">UK</span> <span class="chip">2023-02-03</span></div>
  <p>Бажаю здоров’я, шановні українці! Сьогодні відбувся черговий саміт Україна – Європейський Союз. Відбувся в Києві, у нашій столиці. Ми маємо доволі конкретні домовленості з нашими партнерами про те, як Україна стане ще ближчою із Європейським Союзом. Цей ранок в Україні, як і багато інших, почався з повітряної тривоги. Цей день, як і багато інших, минув у надзвичайно жорстоких боях на фронті. Але все одно цього вечора можна сказати, що Україна йде до своєї мети. Ми зберегли українську свободу. Ми захищаємо цінності України. І ми досягнемо цілей нашої держави. Європейських цілей нашої держави. Сьогодні дуже відчувалась упевненість у цьому під час саміту. Ми говорили і говоримо вже як учасники європейської спільноти. І працюємо, щоб зафіксувати це де-юре. Про що конкретно ми домовилися сьогодні? Є розуміння, що почати переговори про членство України у Євросоюзі можна цього року. Є розуміння партнерами також і того, що цього року маємо, як і торік, незмінно посилювати оборонну підтримку нашої держави й тиск на Росію, зокрема санкційний тиск. Ми говорили сьогодні про десятий санкційний пакет Євросоюзу, який зараз готується. Є наші пропозиції щодо цього пакету – сьогодні ми їх озвучили партнерам. Обговорили зміни в інституціях нашої держави, які ми здійснюємо. І які ще готуємося здійснити. Обговорили фінансову співпрацю. Звичайно, обговорили відновлення інфраструктури, насамперед соціальної та енергетичної. Також – реалізацію нашого Fast Recovery Plan, те, що треба відновлювати вже зараз. Я дякую Єврокомісії за рішення про мільярд євро, який буде спрямований саме на Fast Recovery. Готуємо більшу інтеграцію України до внутрішнього ринку ЄС – це більші доходи українських компаній, більше виробництво та робочі місця в нашій країні, це доходи державного й місцевих бюджетів. Тобто це те, що робить Україну реально міцнішою. І для мене дуже важливо, що є конкретика і щодо таких напрямів, як, наприклад, заміна системи дитячих інтернатів у нашій країні на іншу систему. Більш цивілізовану та дружню до дітей, які, на жаль, не мають батьківського піклування. У дітей має бути родина. Виховання дітей у дитячих будинках сімейного типу – це точно значно краще, ніж стара система інтернатів. Ми зробимо цю реформу разом із Євросоюзом. Буде створений відповідний офіс, який відповідатиме за цю реформу. І вже окреслені попередні домовленості щодо цієї реформи. Я вже звітував про різні домовленості щодо нашої формули миру. Це конкретні десять пунктів, реалізація яких точно дасть змогу відновити нашу територіальну цілісність і безпеку не лише України, а й усієї Європи та міжнародний правопорядок. Тобто відновити все те, що руйнує агресія Росії. Сьогодні Європейський Союз офіційно підтримав українську формулу миру. Це зафіксовано у підсумковій заяві саміту. І ми домовилися про конкретну допомогу з боку ЄС у реалізації нашої формули миру. Це вагомий дипломатичний здобуток. І ми робимо все, щоб агресія Росії стала самовбивчою для неї. Ситуація на фронті залишається дуже тяжкою, особливо на Донецькому напрямку. Я дякую всім нашим воїнам, які витримують жорсткий тиск окупантів, які чітко й повно виконують завдання із захисту наших позицій. І які навіть у таких тяжких умовах, як на передовій зараз, дають Україні хороші новини. Зокрема, дякую 10-й гірсько-штурмовій бригаді за успішні контрнаступальні дії на Донеччині! Дякую бійцям 54-ї окремої механізованої бригади – за хоробрість і справжню українську стійкість у боях за Донбас! 81-ша окрема аеромобільна бригада та 66-та окрема механізована бригада – я дякую вам, хлопці, за захист Луганщини та сталеву міцність! І окремо хочу відзначити наших нацгвардійців – 3-тю бригаду оперативного призначення Нацгвардії. Хлопців, які успішно «мінусують» ворожу авіацію на Донеччині. Дякую вам! Дякую всім, хто воює за Україну! Дякую кожному й кожній, хто допомагає нам захищатися від окупанта! Дякую всім, хто посилює наші міжнародні позиції й допомагає отримувати зброю для України! Сьогодні ж говорив у Києві з міністром оборони Польщі – він разом з іншими партнерами та міністром оборони України взяв участь у вже третій зустрічі держав – учасниць нашої танкової коаліції. Робимо все для якнайшвидшого отримання нашими воїнами сучасних танків. І сьогодні ж Сполучені Штати Америки оголосили про черговий великий пакет оборонної підтримки для нашої держави. Я дякую Президенту Байдену, усім друзям свободи в Конгресі й кожному американцю за цю відчутну підтримку! Тепер разом маємо працювати над максимально швидким постачанням цієї допомоги в Україну. І ще одне. Є чергові санкційні рішення Ради національної безпеки і оборони нашої держави щодо тих, хто працює на російську агресію. Відповідні укази про введення в дію рішень РНБО вже підготовлені. І окремо дякую працівникам СБУ, ДБР, Національної поліції та Офісу Генерального прокурора за нові кроки з відновлення справедливості після дій тих, хто не зрозумів, що на державних посадах працювати треба лише на інтереси держави. Слава Україні!</p>
  <div class="source"><a href="https://www.president.gov.ua/news/robimo-vse-dlya-yaknajshvidshogo-otrimannya-nashimi-voyinami-80781">https://www.president.gov.ua/news/robimo-vse-dlya-yaknajshvidshogo-otrimannya-nashimi-voyinami-80781</a></div>
</article>


<article>
  <h2>Зберегти всі елементи нашої стійкості – це гарантувати перемогу – звернення Президента України</h2>
  <div class="badges"><span class="chip">UK</span> <span class="chip">2023-02-04</span></div>
  <p>Бажаю здоровʼя, шановні українці! Сьогодні маємо добру новину. Ще 116 українців звільнені з російського полону. З них 114 – рядові та сержанти, двоє – офіцери. Воїни нашої армії, Національної гвардії, тероборони, ВМС, прикордонники, ДСНС. Ми незмінно працюємо для того, щоб повернути додому всіх наших людей, яких утримують у російській неволі. І я щасливий щоразу, коли це вдається. Я дякую всій нашій команді, яка забезпечує обміни, усьому Координаційному штабу ГУР. Буданову, Усову, Єрмаку, Клименку, Малюку, Лубінцю – я дякую кожному! Дякую всім, хто допомагав. Звичайно, варто згадати Дениса Монастирського... Цей обмін готувався ще за його участі. І його загибель – справді велика втрата для нашої держави. Загалом від 24 лютого нашій команді вдалося повернути вже 1762 українців і українок із російського полону. Я дякую також усім, хто залучений до допомоги цим нашим людям після їхнього повернення. Усім, хто лікує, відновлює документи, допомагає вирішити проблемні питання звільненим із полону. Це відображає головний сенс того, що ми робимо. Відновлюємо й захищаємо нормальність життя для наших людей у вільній країні. Говорив сьогодні з Ріші Сунаком, паном Премʼєр-міністром Великої Британії. Дуже важлива розмова. Дуже вагомі речі ми з ним готуємо. Подякував пану Премʼєр-міністру, усім британцям за допомогу нашій державі. Зараз у Британії наші хлопці вже почали навчатися на танках Challenger. Це хороша машина. І буде серйозна річ на полі бою. Разом із нашими партнерами щодня робимо все, щоб наші воїни мали достатню силу для захисту від держави-терориста. Обговорили також інші перспективні речі, які можуть зміцнити нашу оборону. Окремо торкнулися питання загрози міжнародному олімпійському руху, яка виникла через слабкість міжнародної спортивної бюрократії. Через тих, хто намагається фактично дозволити Росії пропагандистське використання спорту. Я радий, що у світі чують нашу позицію про те, що олімпійські принципи мають бути однозначно захищені від держави-терориста. Сьогодні ж я підписав відповідні документи, щоб зробити черговий крок для захисту та очищення нашої держави від тих, хто на боці агресора. Є подання від Служби безпеки щодо осіб, у яких зафіксована наявність російського громадянства. Завтра ж буде зроблений іще один юридичний крок на виконання санкційних рішень РНБО. І ми працюємо для того, щоб синхронізувати наші санкційні рішення з юрисдикціями партнерів. Вороги вільного світу не мають права користуватися вільним світом заради своїх інтересів. І ще одне. За 346 днів такої війни мені часто доводилося говорити, що ситуація на фронті жорстка. І що ситуація стає жорсткішою. Зараз знову такий час. Час, коли окупант кидає все більше й більше своїх сил на те, щоб зламати наш захист. Зараз дуже важко в Бахмуті, у Вугледарі, на Лиманському та інших напрямках. Але зараз, як і кожного дня із цих 346, стійкість наших воїнів вирішує все. Наша стійкість! Не якісь там намагання й плани Росії. А хоробрість і рішучість наших бійців. Результативність і швидкість усіх, хто забезпечує та допомагає забезпечувати наші сили оборони. Уважність і переконливість усіх, хто захищає міжнародні позиції України. Міцність і єдність нашого народу – усіх, хто працює заради нашої перемоги, і всіх, хто підтримує наших героїв і Українську державу. Зберегти всі елементи нашої стійкості – це гарантувати перемогу. Слава всім нашим воїнам! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/zberegti-vsi-elementi-nashoyi-stijkosti-ce-garantuvati-perem-80801">https://www.president.gov.ua/news/zberegti-vsi-elementi-nashoyi-stijkosti-ce-garantuvati-perem-80801</a></div>
</article>


<article>
  <h2>Введено в дію рішення РНБО щодо санкцій проти атомної галузі Росії, це не останнє рішення щодо цієї галузі – звернення Президента України</h2>
  <div class="badges"><span class="chip">UK</span> <span class="chip">2023-02-05</span></div>
  <p>Бажаю здоров’я, шановні українці! Сьогодні є ще один санкційний крок нашої держави проти держави-терориста. Введено в дію рішення РНБО щодо санкцій проти атомної галузі Росії. Це не останнє рішення щодо цієї їхньої галузі. Сенс наших кроків також і в тому, щоб підтримати зусилля наших дипломатів для розширення глобальних санкцій на цю частину російської машини агресії. Росія – це єдина держава у світі, яка дозволяє своїм військовим обстрілювати атомні станції та використовувати АЕС як прикриття для обстрілів. Російські ракети неодноразово йшли за траєкторіями над ядерними об’єктами України. Також держава-терорист використовує атомну галузь як один з елементів зовнішньої експансії. Для тиску на інші держави. Для створення відповідних загроз суверенітету інших держав. Усе це – достатні причини, щоб і атомна галузь Росії була під глобальними санкціями. Ми працюємо над цим із нашими партнерами. Продовжуємо також і дипломатичний марафон для того, щоб не допустити використання Кремлем світового спорту та олімпійського руху для своєї пропаганди. Представникам держави-терориста не місце на Олімпіаді та міжнародних турнірах. Україна направила відповідні листи компаніям, які найбільше підтримують Міжнародний олімпійський комітет. Це великі міжнародні компанії, які точно зацікавлені в тому, щоб їхню репутацію, підтримку не використали заради пропаганди війни. Вже почалася наша підготовка до подій нового тижня – він може стати доволі вагомим. Готуємо рішення, переговори, які мають посилити наших воїнів, які мають дати Україні більше міжнародної підтримки, більше зброї. Заплановані як публічні, так і непублічні формати роботи. Хочу зараз окремо подякувати тим, хто залучений до ліквідації наслідків енергетичної аварії в Одеській області. Відновлювальні роботи тривають цілодобово. Станом на цей час без електропостачання – сотні тисяч людей в Одеському регіоні. І звичайно, до російського терору таких проблем з електрикою на Одещині та в інших регіонах держави в принципі не могло бути. Зараз же для забезпечення нормальної роботи енергосистеми потрібні надзвичайні зусилля. Дякую енергетикам, ремонтникам, посадовцям – кожному й кожній, хто працює, щоб відновити нормальні технічні можливості постачання електрики та щоб зберегти нашу генерацію. До речі, за підсумками цього тижня ми маємо деякі важливі домовленості з партнерами для енергетики. Зокрема, Євросоюз готовий підтримати Україну постачанням електрики. Дякую партнерам за це. Нарощуємо співпрацю і в постачанні енергообладнання. Також маємо надзвичайно успішні приклади в енергоощадних ініціативах. Наприклад, тільки за один цей тиждень люди вже отримали перший мільйон LED-ламп в обмін на енерговитратні лампи розжарювання. Понад 800 тисяч заявок за цією програмою вже є в «Дії», тобто це максимально зручно. Коли ми повністю реалізуємо програму – а це 30 мільйонів LED-ламп, – це дасть помітну економію споживання. Я дякую пані Президентці Єврокомісії, пані Урсулі фон дер Ляєн, за підтримку цієї ініціативи. Окремо щодо фронту. Вже є багато повідомлень про те, що окупанти хочуть зробити в лютому щось символічне. Спробувати відігратися за їхні торішні поразки. Ми бачимо цей збільшений тиск на різних напрямках фронту, а також тиск в інформаційному полі. Дуже тяжко на Донеччині – запеклі бої. Але хоч би як було тяжко та хоч би яким був тиск, ми маємо вистояти. Маємо використовувати й використовуємо кожен день і кожен тиждень, щоб посилювати наш захист на фронті, щоб зміцнювати наші міжнародні позиції, щоб збільшувати тиск на Росію й давати нашим людям нові можливості пройти цей важкий час. У нас немає іншої альтернативи, ніж захиститися й перемогти. Я дякую кожному й кожній, хто зосереджений на зміцненні держави! Дякую всім, хто воює за Україну! Дякую всім, хто допомагає нашій державі! Слава Україні!</p>
  <div class="source"><a href="https://www.president.gov.ua/news/vvedeno-v-diyu-rishennya-rnbo-shodo-sankcij-proti-atomnoyi-g-80805">https://www.president.gov.ua/news/vvedeno-v-diyu-rishennya-rnbo-shodo-sankcij-proti-atomnoyi-g-80805</a></div>
</article>


<article>
  <h2>Хороша мотивація плюс хороша підготовка дорівнює можливості наших cил оборони повернути Україні своє – звернення Президента</h2>
  <div class="badges"><span class="chip">UK</span> <span class="chip">2023-02-06</span></div>
  <p>Бажаю здоровʼя, шановні українці! Сьогодні провів чергове засідання Ставки. Багато питань. Ключове – дії на передовій. На Донеччині та інших напрямках. Особлива увага – Бахмуту. Нашому захисту. Спробам окупанта оточити місто й зламати там оборону. Протидіємо. Я дякую кожному воїну, який своєю стійкістю забезпечує протидію! Окремо сьогодні відзначу бійців 54-ї та 93-ї окремих механізованих бригад, 15-го окремого батальйону 128-ї гірсько-штурмової бригади. Дякую вам, воїни, за вашу хоробрість та незламність! За дуже потрібну Україні стійкість. Розглянули сьогодні на Ставці також забезпечення наших воїнів боєприпасами. Артилерія – це один з ключових факторів. Доповідали, як завжди, Головнокомандувач, командувачі напрямків. Керівник розвідки доповів щодо актуальних планів окупанта. Також посилюємо наші управлінські позиції. У низці регіонів – прикордонних особливо та прифронтових – призначаємо керівників із воєнним досвідом. Тих, хто може проявити себе найбільш ефективно в захисті від наявних зараз загроз. Про кожне таке рішення буду інформувати. Загалом варто відзначити, що ми будемо поєднувати здобутий нашими людьми досвід захисту України – воєнний досвід – із конкретною управлінською роботою на посадах у місцевій та центральній владі. Заслухав сьогодні доповіді щодо ситуації в Одесі, ситуації в області – те, що стосується ліквідації наслідків енергоаварії. Працюють усі служби, всі посадові особи, всі залучені. Ремонтні роботи вже дали частину необхідного результату, є постачання генераторів та енергетичного обладнання в область і місто. Станом на цей час у значній частині Одеського регіону є відключення. Ми робимо все, щоб дати людям електрику. Ще раз дякую кожному й кожній, хто залучений до цієї роботи. Сьогодні дуже сумні новини з Туреччини й з території Сирії. Там стався потужний землетрус. Багато загиблих. Тисячі будинків зруйновані. Мої щирі співчуття пану Президенту Туреччини Ердогану, а також тим у сирійському суспільстві, хто втратив близьких, хто втратив дім. Україна негайно відгукнулася й запропонувала Туреччині підтримку у проведенні відповідної рятувальної операції. І ще одне. Триває формування нових бригад Національної гвардії, поліції, прикордонників – Гвардії наступу. Початок сильний. Продовження буде. Я дякую всім, хто проявив інтерес до формування бригад. Дякую всім, хто подає заявки! Хороша мотивація плюс хороша підготовка дорівнює можливості наших сил оборони й безпеки повернути Україні своє. Слава всім, хто воює за Україну! Слава кожному й кожній, хто працює заради нашої держави! Слава всім, хто допомагає! Сьогодні, до речі, маємо дуже вагоме рішення від Норвегії. Пʼятирічний пакет допомоги нашій державі – 75 мільярдів норвезьких крон. Це дуже-дуже вагомий внесок у нашу перемогу, яку ми готуємо. Спільну перемогу всіх, хто дійсно цінує свободу та цінує життя. Дякую всім норвежцям та особисто пану Прем’єр-міністру! Дякую всім нашим партнерам! Дякую вам, народе України! Слава Україні!</p>
  <div class="source"><a href="https://www.president.gov.ua/news/horosha-motivaciya-plyus-horosha-pidgotovka-dorivnyuye-mozhl-80817">https://www.president.gov.ua/news/horosha-motivaciya-plyus-horosha-pidgotovka-dorivnyuye-mozhl-80817</a></div>
</article>


<article>
  <h2>Всі ворожі сценарії опрацьовуємо, державу захищаємо – звернення Президента України</h2>
  <div class="badges"><span class="chip">UK</span> <span class="chip">2023-02-07</span></div>
  <p>Бажаю здоровʼя, шановні українці! Звітую про цей день – черговий день нашої оборони. Перше. Верховна Рада України за моїм поданням затвердила нового очільника Служби безпеки України. Вважаю саме такий пройдений шлях призначення на посаду сигналом для всіх державних посадовців і працівників наших правоохоронних органів. Василь Малюк певний час був виконувачем обов’язків голови Служби. Він пройшов випробування війною. Він довів свою ефективність. Він був призначений. Дякую народним депутатам України за позитивне голосування щодо кандидатури Ігоря Клименка на посаду міністра внутрішніх справ. Важливо, що система МВС, яка є елементом загальної системи оборони й безпеки, достатньо швидко отримала керівника, який пройшов разом з усіма шлях захисту нашої держави з перших хвилин повномасштабного вторгнення. Зараз у нас є люди, які здобули досвід такої війни. Мають чіткі результати у своїй роботі на державу, що воює за свій народ і за свою незалежність. Таких людей має бути більше на посадах різного рівня в органах центральної та місцевої влади. Відповідні призначення погоджені Кабінетом Міністрів України. Дніпропетровську, Запорізьку та Херсонську обласні адміністрації очолять фахівці, які мають досвід реального захисту держави саме зараз. Зустрівся сьогодні з міністром оборони Німеччини, який прибув у Київ. Тематика розмови очевидна. Робимо все для чистоти нашого неба, для того, щоб у наших воїнів були потужні танки і щоб наша артилерія не поступалася окупанту. Я дякую Німеччині та всім партнерам за відповідну підтримку. Сьогодні ж традиційно провів кілька нарад із військовими, нараду з керівником розвідки. Зберігаємо максимальну увагу на тому, що готують окупанти. І на тому, що потрібно нашим воїнам, щоб ефективно протистояти. Причому на всіх напрямках. Донеччина і схід, де найгарячіше, – я про них згадую щодня в таких зверненнях. Південь звучить рідше, хоча стратегічне значення цих напрямків не менше. А зміцнюємо державу по всьому периметру. І я хочу сьогодні відзначити бійців на двох напрямках. Наших прикордонників, які воюють на Донбасі. За щоденну хоробрість і стійкість у боях. За результати. Луганський та Харківський прикордонні загони – я дякую вам, хлопці! Дякую всім нашим захисникам і захисницям, які забезпечують охорону півночі нашої держави! Суми, Чернігів, Київ, Житомирщина, Волинь. Оперативно-стратегічне угруповання «Північ». Кожен напрямок має значення. Всі ворожі сценарії опрацьовуємо. Державу захищаємо. Зустрівся сьогодні з амбасадорами нашої благодійної платформи United24 – нашою спортсменкою Еліною Світоліною і французьким режисером Мішелем Хазанавічусом. Мішель приєднався до амбасадорів і буде допомагати нам із відбудовою. Це наш перший голос United24 у Франції, і я вірю, що цей голос буде потужним. Був радий почути, що наша державна благодійна платформа змогла акумулювати вже майже 300 мільйонів доларів від звичайних людей і компаній із понад ста країн світу. Говорив із Президентом Туреччини Ердоганом. Висловив співчуття. Розказав про наші кроки на допомогу турецькому народу, щоб пройти це важке випробування. Українські рятувальники вже вирушили в Туреччину, щоб посилити рятувальну операцію після землетрусів. Сподіваюся, вдасться зберегти життя якнайбільшій кількості людей. Дякую всім, хто береже життя! Дякую всім, хто воює за Україну! Дякую всім, хто допомагає. Слава Україні!</p>
  <div class="source"><a href="https://www.president.gov.ua/news/vsi-vorozhi-scenariyi-opracovuyemo-derzhavu-zahishayemo-zver-80833">https://www.president.gov.ua/news/vsi-vorozhi-scenariyi-opracovuyemo-derzhavu-zahishayemo-zver-80833</a></div>
</article>


<article>
  <h2>Бойові літаки – для України, крила – для свободи – виступ Президента Володимира Зеленського перед обома палатами парламенту Великої Британії</h2>
  <div class="badges"><span class="chip">UK</span> <span class="chip">2023-02-08</span></div>
  <p>Народе Сполученого Королівства та його почесні представники! Усі жителі Англії та Шотландії, Уельсу та Північної Ірландії! Усіх земель, які були домом для хоробрих душ відтоді, як виникла Європа! Я прибув сюди й стою перед вами від імені хоробрих. Від імені наших бійців, які зараз в окопах та під ударами ворожої артилерії. Від імені наших зенітників і всіх захисників неба, які оберігають Україну від ворожої авіації та ракет. Від імені наших танкістів, які воюють за повернення нашого законного кордону. Від імені наших призовників, які зараз проходять підготовку, зокрема тут, у Великій Британії, – дякую, Британіє – і які потім будуть відправлені на фронт – кваліфіковані, екіпіровані й готові до перемоги. І від імені кожного батька й кожної матері, які чекають своїх хоробрих синів і доньок додому з війни. Пане спікере! Пам’ятаєте, трохи більш як два роки тому ми бачилися з вами тут, у парламенті. Для мене це була велика честь. Ми пили чай. Говорили про наших людей, наші країни, політичні традиції України та Великої Британії. Пане Прем’єр-міністре! Ріші! Коли ми з вами сьогодні бачились, я сказав вам, що розкажу у своєму виступі в парламенті одну історію. Історію про мої відчуття під час мого першого візиту до Лондона як Президента восени 2020 року. Була насичена програма. Королівські Високості Вільям і Кетрін. Букінгемський палац. Авіаносець британських Королівських Військово-Морських сил. Вестмінстер. Даунінг-стріт. І, звісно ж, військові кімнати. Там є крісло. Відоме крісло Черчилля. Працівник музею усміхнувся й запропонував мені тоді сісти в це крісло. Крісло, з якого віддавалися військові накази. І запитав, що я відчуваю. І я сказав, що, безумовно, щось відчув. Лише зараз я знаю, що це було за відчуття. Всі українці його дуже добре знають. Це відчуття того, як хоробрість проводить тебе через найнеймовірніші труднощі, щоб урешті-решт винагородити тебе перемогою. Пані та панове! Я дякую вам за вашу хоробрість! Велика подяка від усіх нас! Так, прошу, всі оплески вам! Лондон був із Києвом із першого дня! З перших секунд і хвилин повномасштабної війни. Британіє, ти почала допомагати, коли світ ще не встиг зрозуміти, як реагувати. Борисе, ти об’єднував інших, коли це здавалось абсолютно неможливим. Дякую тобі. Ви всі тоді показали вашу сміливість і характер. Сильний британський характер. Ви не поступилися Україною. А отже, ви не поступилися своїми ідеалами. А отже, ви не поступилися духом цих великих островів. Дуже дякую вам! Наші країни бачили різні часи. Наші народи захищали свободу у Другій світовій війні. Нас розділяла залізна завіса. Наші люди пережили кризи й зростання, інфляцію, періоди соціальних втрат і соціальних здобутків. Було важко, але ми завжди знаходили в собі сили й витримку, щоб рухатися вперед і досягати результатів. І це – основа наших і ваших традицій. Українці й британці перемогли страх війни й отримали час насолодитися миром. Хай там із чим ми стикалися на різних етапах нашої й вашої непростої історії, і ви, і ми, і все людство досягли одного результату: зло програло. Ми завжди будемо перемагати зло. Це лежить в основі наших – але також і ваших – традицій. Однак горизонт ніколи не залишається чистим надовго. Щойно старе зло переможене, нове намагається підняти голову. Чи відчуваєте ви, що й цього разу зло впаде? Я бачу це у ваших очах зараз. Ми думаємо з вами однаково. Ми знаємо, що свобода переможе. Ми знаємо, що Росія програє. Ми знаємо, що перемога змінить світ! І це буде зміна, якої світ давно потребує. Сполучене Королівство разом із нами йде до найважливішої перемоги за час нашого життя. Це буде перемога над самою ідеєю війни. Після нашої з вами перемоги будь-який агресор – незалежно від розмірів – знатиме, що на нього чекає, якщо він посягне на міжнародний правопорядок. Будь-який агресор, який спробує посунути кордони силою. Який нестиме руйнування й смерть іншим народам. Який спробує подовжити свою диктатуру завдяки чужій крові у злочинних і неспровокованих війнах, як це робить Кремль. Будь-який агресор програє. Пані та панове! Ми вже досягли значних результатів. І ми повинні докласти всіх зусиль, щоб перетворити наші досягнення на фундамент майбутньої архітектури глобальної безпеки. Світ потребує вашого, Британіє, лідерства так само, як він потребує української хоробрості. Коли почалося повномасштабне вторгнення, ми разом з вами, Британіє, разом зі США та іншими союзниками сформували справжню коаліцію друзів. Це дуже важливо. Ви були серед тих небагатьох, хто допоміг іще до початку широкомасштабного вторгнення – саме так, як буде необхідно щоразу в майбутньому, щоб запобігти агресії… Ви почали допомагати превентивно. Ми маємо зробити цей принцип превентивної допомоги тому, кому загрожує агресія, і превентивних санкцій проти того, хто погрожує агресією, базовим принципом світової антивоєнної політики. Ми створили коаліцію NLAW і Javelin, які зупинили просування російської армії з першого ж дня вторгнення. Ми створили коаліцію артилерійських снарядів і коаліцію протиповітряної оборони, які дають нам змогу рятувати життя цивільного населення, наших жінок, дітей і літніх людей у наших містах від жорстокої російської окупації й ракетного терору. Ми створили потужну санкційну коаліцію. Ваше лідерство в захисті міжнародного правопорядку шляхом санкцій проти держави-терориста не викликає сумніву. І ми маємо пройти цим шляхом до того моменту, коли Росія буде позбавлена будь-якої можливості фінансувати війну. Найважливіше, що разом із G7 ми створили коаліцію цінностей. Коаліцію, яка захищає світовий порядок, заснований на правилах, і права людини. Коаліцію, яка спрацює так, що у світі з часом просто не залишиться «сірих» зон, у яких життя людини не має значення. Щоб так і було, має бути справедливість. Кожен, хто інвестує в терор, повинен за це відповідати. Кожен, хто інвестує в насильство, повинен відшкодувати збитки тим, хто постраждав від терору, агресії чи інших форм державного насильства. На таких принципах базуються наші пропозиції про створення спеціального трибуналу щодо злочину агресії Росії проти України та спеціального компенсаційного механізму, який відшкодує збитки від війни за рахунок російських активів. Справедливість – це один із десяти елементів нашої формули миру, яку запропонувала Україна й підтримала Британія. Я дякую вам за вашу готовність застосувати формулу! Як я вже казав, зараз українські солдати навчаються в Британії. Зокрема, керувати танками Challenger. Вашими основними бойовими танками. Це танкова коаліція в дії, і я дякую тобі, Ріші, дякую за цей потужний оборонний крок – за танкову допомогу. Коаліція ракет дальнього радіуса дії – найновіша з усіх. Вона дасть нам змогу змусити зло повністю відступити з нашої країни, знищивши його схованки в глибині окупованих територій. І це все – не лише про зброю. Ми разом довели, що світ справді допомагає тим, хто відважно відстоює свободу. І таким чином прокладає шлях до нової історії. Історії світу, який уміє бути швидким у допомозі. Який уміє бути дієвим в обороні. Який уміє бути принциповим у темні часи. Який сумлінно виконує договори та домовленості. Який не дає злочинцям утекти від правосуддя. Який уміє долати право вето, якщо ним зловживають. Який уміє не боятися й перемагати. Такою має бути нова реальність вільного світу! Я впевнений у цьому. Однак зло все ще поруч, і битва триває. Так, ми знаємо, чим вона закінчиться і як ми почуватимемося в день перемоги. Щодня ми продовжуємо платити життями, болем і сльозами за наближення перемоги. Життями наших героїв, яких ми втрачаємо в боях. Життями наших героїв, які щодня беруть на себе смертельні ризики, щоб урятувати якомога більше наших солдатів і цивільних. Сьогодні я матиму честь зустрітися з Його Величністю Королем. Для мене це буде справді особливий момент. Зокрема тому, що я передам йому від усіх українців слова подяки за підтримку, яку Його Величність надавав їм, коли ще був Принцом Уельським. Я також маю намір сказати йому дещо дуже важливе для майбутнього не лише України, а й для майбутнього Європи. У Великій Британії Король – пілот Військово-Повітряних сил. А в Україні сьогодні кожен пілот Військово-Повітряних сил – це король для нас, для наших сімей. Бо їх так мало, вони такі цінні, що ми, піддані наших королів, робимо все можливе й неможливе, щоб світ забезпечив нас сучасними літаками, щоб розширити можливості й захистити пілотів, які захищатимуть нас. Я пишаюся нашими Повітряними силами. І я привіз подарунок від них вам, Британіє. Відкрийте, будь ласка. Я поясню. Це шолом справжнього українського пілота. Він один із найуспішніших наших асів. І він один із наших королів. А на шоломі напис: «Ми маємо свободу. Дайте нам крила, щоб захистити її». Я вірю, що цей символ допоможе нам сформувати нашу наступну коаліцію – коаліцію літаків. Звертаюся до вас і світу з простими, але дуже важливими словами. Бойові літаки – для України! Крила – для свободи! Велика Британіє! Ми з вами однаково хочемо миру, але змушені протистояти люті, яка прагне позбавити нас назавжди й миру, і всього іншого, що є цінним у житті. На жаль, людська природа дозволяє злу визрівати. Потім воно виступає проти людства. Воно руйнує і вбиває. Воно починає агресію й ламає людські життя. Ми з вами вже боролися разом проти такого зла. Ми з вами вже маємо досвід перемог над злом, яке породжує людська природа. Я не кажу зараз, що після цієї війни жодних воєн уже не буде. Неможливо повністю стерти зло з людської природи. Але в наших силах – гарантувати словами й справами, що світлий бік людської природи переможе. Той бік, який ми з вами поділяємо. І це понад усе. Дякую за увагу! Дякую за підтримку! Йдучи з парламенту Британії два роки тому, я дякував вам за прекрасний англійський чай. Сьогодні, йдучи з парламенту, я хочу подякувати всім вам заздалегідь за англійські літаки. До речі, скоро п’ята година. Хай живе Велика Британія і хай живе Король! Слава Україні!</p>
  <div class="source"><a href="https://www.president.gov.ua/news/bojovi-litaki-dlya-ukrayini-krila-dlya-svobodi-vistup-prezid-80857">https://www.president.gov.ua/news/bojovi-litaki-dlya-ukrayini-krila-dlya-svobodi-vistup-prezid-80857</a></div>
</article>


<article>
  <h2>Український європейський спосіб життя Росія намагається знищити; ми цього не дозволимо – виступ Президента на спеціальному пленарному засіданні Європарламенту</h2>
  <div class="badges"><span class="chip">UK</span> <span class="chip">2023-02-09</span></div>
  <p>Шановна пані Президент, дорога Роберто! Я дякую тобі за ці потужні слова й дякую за твою особисту увагу – дуже важливу увагу для України. Дякую за вашу й за твою принциповість, енергійність – дві якості, які ми незмінно бачимо в час теперішньої боротьби за Європу й поєднання яких завжди є передумовою прогресу. Європі пощастило, що в цій залі, у найбільшому парламенті Європи, у Європейському парламенті, принциповість та енергійність мають абсолютну більшість. Я дякую вам. Шановні представники Європи! Шановні лідери Європи! Усі ми, європейці, кожен і кожна із сотень мільйонів людей на нашому континенті суміщаємо ці два статуси – представників Європи та лідерів Європи. У такому суміщенні відображається те, що наша Європа – сучасна Європа, мирна Європа – дає світу. European way of life. Європейський шлях життя. Європейський спосіб життя. Європейські правила життя. Коли кожен і кожна мають значення. When the law rules – верховенство права. Коли держави прагнуть бути соціальними, а суспільства – відкритими. Коли різноманіття є цінністю, а цінності різних поєднані справедливою рівністю. Коли кордони непорушні, але їхній перетин не відчувається. Коли люди вірять у завтра й готові вийти на площу, щоб вибороти своє завтра. Коли між президентом і протестувальником лише один-єдиний бар’єр, і це – чесні вибори. Це наша Європа. Такі наші правила. Такий наш way of life. І для України it&#x27;s way home, шлях до свого дому. Зараз я тут, щоб захистити шлях додому нашого народу. Усіх українців, усіх українок. Різного віку та різних політичних переконань. Різного соціального статусу, різного погляду на релігію. Різної особистої історії, але однієї з вами усіма європейської історії. Ukrainian European way of life намагаються знищити тотальною війною. Але для чого? Щоб після українського європейського способу життя знищити європейський шлях як такий. Для кожного з усіх 27 елементів of the European way of life. Двадцяти семи країн Євросоюзу. Ми цього не дозволимо. Ця тотальна війна зараз, яка була розв’язана Росією, – вона не лише за територію в тій чи іншій частині Європи. Її загроза не лише в тому, що є диктатор із шаленими запасами радянської зброї та підживленням зброєю від інших диктатур, зокрема від іранського режиму. Щоб бути здатним вести цю війну, Кремль послідовно, крок за кроком, рік за роком знищував те, що ми бачимо в основі нашої з вами Європи. Священна цінність людського життя була повністю знищена і в Росії. Там для влади ніхто не має значення, окрім тих, хто всередині кремлівських стін, їхніх рідних та «гаманців». Всі інші для них, для Кремля, усі 140 мільйонів громадян – лише тіла, здатні нести зброю – зброю в Україну, зброю на полі бою, тримати інших у покорі чи самим бути в покорі. Верховенство насильства й покірності – ось rules там замість права. Російський режим не лише ненавидить будь-що, будь-яку соціальність і будь-яке різноманіття, а й свідомо інвестує у ксенофобію та намагається зробити частиною нормальності на нашому континенті все те нелюдське, що було в 1930-х та 1940-х роках. Але чи це навічно? І це питання для всіх нас. Відповідь – ні! Ні! Європо! Ми захищаємося від найбільш антиєвропейської сили сучасного світу. Ми захищаємось. Ми, українці, на полі бою разом із вами. Я дякую вам за те, що ми захищаємося разом! І ми мусимо захиститися! І це важливо не лише для держав Європи. Не лише для спільнот Європи. Хоч би ким ми були, ми завжди боремося проти зневаги. Хоч би де ми жили, ми завжди робимо ставку на добросовісність. Хоч би про що ми з вами мріяли для своїх дітей, для своїх онуків, безумовним тлом для цих наших мрій є мир – мир і безпека. Чи буде все це можливим, якщо не здолати антиєвропейську силу, яка прагне вкрасти у нас із вами, у нас усіх Європу? Ні. Лише наша перемога все це гарантуватиме – кожну з наших із вами спільних європейських цінностей. Наша обов’язкова перемога! Шановні представники Європи! Шановні лідери Європи! Шановні пані та панове депутати! Шановні працівники Європейського парламенту та інших європейських інституцій! Шановні журналісти! Шановні працівники служб безпеки, військові, поліцейські, рятувальники! Шановні працівники муніципалітетів! Дипломати! Вчителі! Професори! Науковці! Шановні лікарі, водії та працівники портів! Фермери! Шановні промисловці й робітники промислових підприємств! Власники бізнесів – малих і великих, банків! Шановні енергетики й залізничники! Шановні студенти, школярі! Профспілкові активісти, представники громадських організацій! Шановні режисери й артисти! Адвокати, судді, екологи, правозахисники! Доля Європи ніколи не залежала лише від політиків. Не має бути такої ілюзії й зараз. Кожен і кожна з вас важливі. Кожен і кожна з вас сильні. Кожен і кожна з вас здатні вплинути на наш спільний результат. На нашу спільну перемогу. Ці оплески точно не мені. Ці оплески за вдячність – я хочу подякувати вам усім у Європі, у сотнях міст, містечок, хто підтримав Україну в цій історичній боротьбі. Дякую вам! Я хочу вам подякувати – усім, хто допомагав нашим людям, нашим звичайним людям, нашим переселенцям. Хто закликав своїх лідерів збільшувати підтримку – підтримку захисту цих наших звичайних людей. Хто виходив на площі, хто ставив питання, хто поширював правду про російську агресію. Хто утримався від спокус російської дезінформації і хто поруч із нами в боротьбі за життя. В боротьбі за Європу. Я дякую вам! Я дякую всім, хто допомагає Україні життєво необхідним постачанням. Зброєю та амуніцією. Енергетичним обладнанням і пальним. Тисячами речей, без яких не витримати в цій тотальній війні. Я дякую вам, шановні пані та панове депутати, і тобі особисто ще раз, Роберто, за те, що своїми рішеннями ви незмінно захищаєте європейський спосіб життя. Завжди захищаєте Ukrainian European way of life. Ви ухвалювали сміливі рішення та зміцнювали європейську амбіцію бути домом справедливості й свободи. Я пригадую перші дні повномасштабного вторгнення, коли російська амбіція зламати нас і всю Європу ще була зухвалою. Коли російська агресія ще тільки починала ламати свої зуби об нашу оборону. Європейський парламент уже тоді, 1 березня, на 6-й день повномасштабної війни ухвалив резолюцію з підтримкою не просто нашої держави, а статусу кандидата на вступ у Євросоюз для нашої держави. Це була візія, яка мотивувала нас бути стійкими й залишатися на нашому шляху. Дякую. Сьогодні ж на засіданні Європейської ради я матиму нагоду особисто подякувати главам держав, урядів Європи, чиї рішення за цей рік справді дали нашому континенту змогу зробити те, що попередня хвиля лідерів вважала неможливим. Європа нарешті звільняється від руйнівної залежності від російського викопного палива. Європа очищується від корупційного впливу російського олігархічного бізнесу. Європа захищається від інфільтрації агентів російських спецслужб, які розглядали Європу вже навіть як місце для полювання на опонентів російської диктатури. Вперше у своїй історії Європейський Союз надає військову допомогу такого масштабу. І вперше в історії готує, я вірю, позитивну оцінку внутрішніх реформ у європейській країні, яка захищається в цій тотальній війні та водночас, воюючи, модернізує свої інституції. Ми наближаємося до Євросоюзу. Україна буде членом Євросоюзу! Україна, що перемагає! Членом Євросоюзу – Євросоюзу, що перемагає! Дорогі друзі! Можливо, раніше дехто ще не відчував усю міць європейського шляху – European way of life. І тепер ми разом, Україна й країни ЄС, зробили нашу міць очевидною. Чому це можливо? Бо ми поєднуємо принциповість та енергійність. Ми всі рівні в тому, що представляємо Європу, і добросовісні в тому, що кожен є лідером Європи у своєму конкретному житті. Ми не покладаємося на слова – ми діємо. Ми не пасуємо перед ворогом – ми стоїмо. Ми не втрачаємо часу – ми змінюємось і ми змінюємо. Європа завжди залишатиметься вільною. Поки ми разом і поки ми дбаємо про нашу Європу! Дбаємо про European way of life. Я дякую всім вам! Я запрошую всіх вас в Україну! Слава усім українцям і українкам, хто в бою! Слава Україні!</p>
  <div class="source"><a href="https://www.president.gov.ua/news/ukrayinskij-yevropejskij-sposib-zhittya-rosiya-namagayetsya-80881">https://www.president.gov.ua/news/ukrayinskij-yevropejskij-sposib-zhittya-rosiya-namagayetsya-80881</a></div>
</article>


<article>
  <h2>Ми маємо гарантувати безпеку Європи – звернення Президента України до учасників спеціального засідання Європейської ради</h2>
  <div class="badges"><span class="chip">UK</span> <span class="chip">2023-02-09</span></div>
  <p>Пане Президенте, Шарлю! Дорогі колеги! Пані та панове президенти й голови урядів Європи! Я радий вітати вас усіх особисто й подякувати вам усім особисто за вашу підтримку України, наших людей і наших прагнень. Прагнень жити вільно і в об’єднаній Європі. Я повторю ще раз ці слова: вільно і в об’єднаній Європі. Десь це може звучати вже рутинно, звично. А десь це означає зовсім інше. Я хочу розказати вам зараз лише про один епізод. Мені здається, він важливий. З багатьох епізодів теперішнього життя на нашому континенті. Кожен із яких – цих епізодів – задуманий для того, щоб позбавити нас обох цих фундаментальних характеристик. Вільно і в об’єднаній Європі. Нещодавно я говорив із Президенткою Молдови пані Санду. Я поінформував її про те, що вдалося перехопити нашій розвідці. Детальний російський план руйнування політичної ситуації в Молдові. Російський документ, який показує, хто, коли та внаслідок яких дій збирався зламати Молдову. Зламати демократичний порядок цієї країни та встановити свій контроль над нею. Я не вагався жодної хвилини, отримавши цей документ і почувши про його походження. Я негайно попередив про всі ці загрози. Попередив Молдову, щоб захистити. І кожен із вас так би й зробив, кожна з вас. Ми не знаємо, чи був у Москві відданий наказ діяти за цим планом проти Молдови. Але ми побачили, що вони збираються робити, і ми впізнали в цьому саме те, що вони вже намагалися робити проти України та проти інших держав, зокрема у Європі. Нічого нового. Ви бачили інші спроби такої російської диверсійної та дестабілізаційної активності. Ми з вами, друзі, оберігаємо Європу від режиму, який довів, що в нього лише одне прагнення – прагнення знищити свободу Європи й бути авторитарним господарем на континенті. Так, для цього режиму наш із вами спільний європейський дім – це лише простір, лише територія з ресурсами й надбаннями, яку нібито можна загарбати або іншим чином поставити під контроль. Щоб вони панували, де хочуть, і грабували або експлуатували, що хочуть. Агресія, свідоме знущання з народів чи штучно спровоковані кризи... Удари російської авіації чи удари російської дезінформації... Російські політики чи диверсанти... Російські брудні гроші та корупційні впливи... Намагання зламати політичну чи економічну ситуацію... Атаки ракетами, кібератаки... Чи не забагато цього? Росія має різний інструментарій. І це інструментарій не лише проти України, Молдови, країн Балтії, Польщі чи тих, хто сусідить із Росією. Ми бачили це, зокрема, на Балканах. На жаль, ми знову можемо це побачити у будь-який момент у будь-якому регіоні Європи, якщо комусь там у Москві захочеться скласти черговий протизаконний насильницький або загарбницький план. План нової агресії – гібридної чи прямої. Чи завжди будемо встигати захищатися? І це моє питання. Нам усім потрібна швидкість в ухваленні рішень і надійність! Шановні колеги! Тут, у Брюсселі, і загалом у Європейському Союзі кожен може відчути вагу двох особистостей. Кожен може зрозуміти, чому всі так поважають Робера Шумана і Жана Монне. Зокрема їхнє лідерство творило для нас теперішню нашу з вами свободу й дало Європі змогу стати такою об’єднаною, як про це дуже довго мріяли. Зараз нашій із вами свободі та об’єднаності потрібно додати один компонент. Компонент, без якого все інше крихке. Цей компонент – безпека. І якщо саме зараз вдасться дати Європі таку потрібну безпеку й гарантувати її надійність та довготривалість, то ваші прізвища, колеги, будуть в історії Європи поруч із прізвищами Шуман і Монне. Європейський Союз уже на шляху до такої безпеки! Вже зроблені фундаментальні кроки. Але треба пройти увесь цей шлях! Я знаю, що це нам до снаги. Я дякую кожному й кожній із вас за те, що протягом цього страшного року, коли російська агресивність стала найбільшою, ви незмінно стаєте сильнішими. Європа стає міцнішою завдяки вашим діям і рішенням. І навіть коли були вагання й суперечки, ви все одно знаходили можливість цих спільних рішень. Сильні рішення! Я дякую вам за них. Я дякую вам за розуміння, що ніде у Європі не має бути жодних «сірих» зон. Жодної частинки нашого континенту, яка чомусь закрита від спільної європейської долі. Яку чомусь залишають у небезпеці. Курс на подальше європейське об’єднання – це фундаментальний безпековий курс. Вільну Європу сьогодні вже не уявити без вільної України. Я дякую вам за те, що ми спільно підготували здобуття Україною статусу кандидата на вступ у Євросоюз. Я дякую вам за те, що ми спільно готуємо позитивну оцінку нашої трансформації на шляху до Євросоюзу. Я дякую вам за те, що відкриття вже цього року переговорів щодо членства для України у Європейському Союзі стане ще однією міцною опорою нашої з вами спільної безпеки. Європейський Союз уперше у своїй історії надає таку масштабну й послідовну військову допомогу, яку ми отримуємо. Разом із відповідним лідерством на рівні держав-членів ця безпекова взаємодія з Україною створила історичний приклад для будь-якого агресора. Приклад того, чому не варто починати агресію проти європейців. Саме тому російська агресія повинна неминуче зазнати поразки. І якнайшвидше! Що швидшим та міцнішим буде повернення свободи й реальної сили європейських цінностей на всю територію України, яка нині залишається окупованою Росією, то надійнішим і довготривалішим буде мир у повоєнній Європі. І я вдячний усім вам, хто допомагає. Я вдячний усім вам, хто розуміє, наскільки зараз Україні потрібні такі можливості, потрібні артилерійські гармати й снаряди до них, сучасні танки, далекобійні ракети, сучасна авіація. І я вдячний усім вам, хто надає таку збройну допомогу! Маємо посилювати динаміку нашої співпраці потужніше, ніж агресор може мобілізувати свій потенціал. Я вдячний кожному народу Європи, який відчуває, що український народ та героїчні українські воїни на передовій за відповідної підтримки здатні знищити терор, який несе Росія, і будь-яку агресивність, будь-які агресивні дії проти людей і проти Європи. Я вдячний вам за економічну та енергетичну солідарність. За те, що ви допомагаєте нам зберігати фінансову та соціальну стабільність в Україні – навіть у таких складних умовах повномасштабної війни. Я дякую вам за всі надані нам пакети фінансової та енергетичної допомоги. І це також про безпеку. Про безпеку не лише нашого народу. Про безпеку всієї європейської спільноти. Нарешті російські енергоносії більше ніколи не будуть зброєю проти Європи. Нарешті всі у Європі побачили, як насправді Росія ставиться до європейців і до енергетичної системи на континенті, до наших ринків, до наших фінансів. Все це для Кремля – просто можливості воювати. Я дякую за рішучість у поступовому позбавленні Кремля таких агресивних можливостей. Я дякую вам за санкційні пакети, які вже набули чинності. Але чи достатньо вони обмежили російський агресивний потенціал? Це шлях, який треба пройти повністю. Ми ж можемо аналізувати, як ці санкції діють. Щоб у них не було ані можливості, ані бажання витрачати зусилля на дестабілізацію будь-якої країни у Європі чи ще десь. Чи на провокування будь-яких криз – енергетичних, міграційних. Ви свідки, що у нас із зерном відбувається. Тобто це продовольчі кризи, радіаційні. Вдумайтеся в це: Росія створила у Європі загрозу радіаційної катастрофи! А російська атомна галузь досі вільна від глобальних санкцій. Хіба це нормально? Вважаю – ні. Є кроки, які ще мають бути зроблені. Наприклад, застосування санкцій проти всієї ракетної та дронової індустрії Росії, відповідної частини ІТ-сектору держави-терориста. Адже російський ракетний і дроновий терор залишатиметься загрозою, поки не буде знищене саме джерело загрози. Я вірю, що у Європи є така рішучість. І останнє. Те, без чого неможлива така Європа, яку ми з вами захищаємо. Справедливість. Неможливо жити без справедливості, і ти не бачиш у цьому ніякого майбутнього. Має бути трибунал проти Росії за цю агресію. Має бути компенсаційний механізм за всі збитки, завдані російським терором. Має бути справедлива відповідальність для російських терористів за все, що вони наробили, – від знищення малайзійського «Боїнга» в небі над Донбасом у 2014 році до кожного іншого прояву цього страшного терору. Тисячі жертв російського терору і пам’ять тисяч наших воїнів, які поклали своє життя, долаючи цей терор, вимагають справедливості. Коли вона буде – це буде ще одна частина безпекового фундаменту мирної Європи. Шановні колеги! Усе, про що я сказав сьогодні, вже є пунктами нашої формули миру або прямо кореспондується з ними. Україна ніколи не прагнула цієї війни й будь-якої війни. Україна ніколи не провокувала її й завжди намагалася зберегти мир. Ви це дуже добре знаєте. Історія це дуже добре знає. Ви знаєте, який потенціал у нашої формули і в нашої з вами єдності. Я закликаю вас реалізувати цей потенціал на повну! Європа є вільною й буде вільною. Європа є об’єднаною. Я впевнений, що треба зробити все, щоб Європа була об’єднаною з незалежною Україною, із незалежною Молдовою, із незалежною Грузією, незалежними державами Балтії, Польщею й усіма державами – іншими членами нашої сучасної Європи. Ми маємо гарантувати всім державам Європи безпеку! Дякую вам за увагу! Слава Україні!</p>
  <div class="source"><a href="https://www.president.gov.ua/news/mi-mayemo-garantuvati-bezpeku-yevropi-zvernennya-prezidenta-80885">https://www.president.gov.ua/news/mi-mayemo-garantuvati-bezpeku-yevropi-zvernennya-prezidenta-80885</a></div>
</article>


<article>
  <h2>Сьогоднішні ракети – це виклик НАТО й колективній безпеці, це терор, який можна й треба зупинити – звернення Президента України</h2>
  <div class="badges"><span class="chip">UK</span> <span class="chip">2023-02-10</span></div>
  <p>Українці! Українки! Короткий звіт. Ворог сьогодні запустив щонайменше 70 ракет у черговій масованій атаці. Щонайменше 60 ракет збито. Їхні мішені були цивільні, цивільна інфраструктура. На жаль, були влучання. На жаль, є жертви. Мої співчуття рідним! Кілька російських ракет пройшли повітряним простором Молдови та Румунії. Черговий доказ того, що терор не знає й ніколи не знатиме жодних меж. Черговий доказ того, що захист України – це захист усієї Європи та світу, кожної країни, яка просто хоче жити. Сьогоднішні ракети – це виклик НАТО, колективній безпеці. Це терор, який можна й треба зупинити. Світ повинен зупинити. І я дякую всім, хто це розуміє. Дякую всім, хто допомагає. І, звичайно, дякую нашим Повітряним силам, усім нашим зенітникам, кожному й кожній, хто захищає Україну та наших людей. Зараз іще одна повітряна тривога триває. І, будь ласка, зважайте на тривоги. Будь ласка, стежте за офіційною інформацією. Бережіть себе. Всіх переможемо! Слава Україні!</p>
  <div class="source"><a href="https://www.president.gov.ua/news/sogodnishni-raketi-ce-viklik-nato-j-kolektivnij-bezpeci-ce-t-80913">https://www.president.gov.ua/news/sogodnishni-raketi-ce-viklik-nato-j-kolektivnij-bezpeci-ce-t-80913</a></div>
</article>


<article>
  <h2>Якщо російських спортсменів допустять до Олімпійських ігор, лише питання часу, коли РФ змусить їх підіграти пропаганді війни – звернення Президента до учасників саміту міністрів спорту держав-партнерів</h2>
  <div class="badges"><span class="chip">UK</span> <span class="chip">2023-02-10</span></div>
  <p>Наша команда провела дуже гарний візит до Великої Британії. Потім у нас були дуже хороші зустрічі в ЄС і Брюсселі з усіма нашими партнерами. Щиро дякую за вашу підтримку та всі ваші слова й вчинки з початку повномасштабного вторгнення Росії. Але ми щодня маємо виклики. Пані та панове! Щойно відбувся черговий ракетний обстріл нашої країни. Такий сьогодні в нас ранок. Мінімум 65 ракет. Усі – проти цивільної інфраструктури. Це після ночі з повітряною тривогою: перед цим ракетним ударом був завданий удар убивчими керованими дронами та ракетами. Мішенню для них були електростанції й трансформатори. Тобто основа нормального життя людей. Енергетика. Якби олімпійськими видами спорту були вбивства й ракетні удари, то ви знаєте, яка національна збірна взяла б перше місце. І не важливо, чи був би в цієї збірної її офіційний прапор – державний триколор. Російські терористи використовують різну символіку. Російські військові змушували українців на окупованій території нашої держави носити пов’язку білого кольору. Нібито, щоб їх не вбили. Але їх катували й убивали навіть із цими пов’язками. Росія використовує певні літери латиниці на прапорах різних кольорів, і всі вони символізують геноцидну ідеологію рашизму, хоч би яким був конкретний колір. Буває, що російські окупанти знищують нормальне життя взагалі без будь-якої символіки – саме так почалася російська агресія. Наш півострів Крим був окупований російськими солдатами без будь-якої символіки. Тож я хочу запитати у вас: якщо представники держави-терориста з’являться на міжнародних спортивних змаганнях чи Олімпійських іграх, то хіба матиме значення, що вони там без своєї національної символіки? Сама лише присутність представників держави-терориста – це маніфестація насильства й беззаконня. Дорогі друзі! Я знаю, що ви не хочете допустити спотворення олімпійських принципів. Це фундаментальна річ для України і, я вірю, для кожної з ваших держав – захищати ціннісну основу нормального життя, яке ми з вами цінуємо. Мирного життя! Життя, що засновується на повазі до різних людей. Російська держава обрала шлях терору, і саме тому їй немає місця в цивілізованому світі. Росію ізолюють, щоб захиститись. Російську присутність прибирають, щоб спонукати до припинення агресії й терору. Це самозахист світу – світу, що дбає про свої цінності й захищає життя. 228 українських спортсменів і тренерів загинули за рік російської агресії проти України! 228! А скільки російських спортсменів виступили із засудженням терору, який розв’язала їхня держава? Фактично немає такого засудження. Хіба поодинокі голоси, які швидко згасають. Ми знаємо, що багато російських атлетів пов’язані зі спортивними клубами російської армії та силових структур. Зокрема спортсмени, які претендували на участь у чемпіонатах та Олімпійських іграх. Ми знаємо, що багато російських спортсменів мають військове чи інше спеціальне звання. Ми знаємо, що Росія намагається використати для пропаганди війни будь-яку увагу світу до росіян. Якщо, не дай боже, олімпійські принципи будуть зруйновані й російських спортсменів допустять до якихось змагань чи Олімпійських ігор, лише питання часу, коли держава-терорист змусить їх підіграти пропаганді війни. Пані та панове! Спортивна спільното! Кожен із нас знає, що таке олімпійські принципи. Терор і олімпізм – це дві протилежності. Їх не можна поєднувати. Можливо, хтось хоче «шредеризації» спорту й присутності держави-терориста в тому чи іншому вигляді на спортивних майданчиках світу. Можливо, хтось хоче знехтувати олімпійським духом, щоб, маніпулюючи буквою олімпійських принципів, допомогти Росії. Але ми з вами мусимо захищати життя. Ми з вами мусимо захищати наші цінності. Ми з вами мусимо зупиняти агресію й боротися проти тих, хто обирає для себе шлях терору. Ми з вами мусимо захищати олімпійський рух. Я вірю, що захистимо! Україна почала марафон чесності, і я закликаю вас приєднуватися. Поки Росія вбиває й тероризує, представникам держави-терориста не місце на спортивних і олімпійських змаганнях. І це не перекриєш якоюсь там удаваною нейтральністю чи білим прапором. Бо Росія тепер є країною, що все заплямовує кров’ю, навіть білий прапор. Це треба визнати. І це треба визнати, зокрема, на рівні Міжнародного олімпійського комітету. Чесність потрібна Міжнародному олімпійському комітету. Чесність, яку він, на жаль, загубив. Чесність, яка допоможе зупинити російський терор і наблизити мир. Я дякую за увагу! Дякую за підтримку! Хай життя перемагає! Слава Україні!</p>
  <div class="source"><a href="https://www.president.gov.ua/news/yaksho-rosijskih-sportsmeniv-dopustyat-do-olimpijskih-igor-l-80917">https://www.president.gov.ua/news/yaksho-rosijskih-sportsmeniv-dopustyat-do-olimpijskih-igor-l-80917</a></div>
</article>


<article>
  <h2>Для мене завжди честь представляти Україну, і я пишаюся нашим прекрасним і міцним народом – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-10</span></div>
  <p>Бажаю здоров’я, шановні українці! Завершується вже п’ятий день цього тижня. У чомусь дуже складного тижня, точно – дуже змістовного. Хочу підкреслити кілька речей за підсумками цього тижня. Сьогодні провів чергове засідання Ставки. Це було насичене засідання. Детально розглянули ситуацію на передовій, зокрема на Донеччині – Бахмутський та інші найгарячіші напрямки. Важкі напрямки. Розглянули на Ставці ситуацію з постачанням зброї, загальну ситуацію із захистом держави. Уже готуємося до нового «Рамштайну» – зокрема й про це говорили. Про нові опції в обороні, які маємо відкрити для України разом із партнерами. Друге, що важливо за цей тиждень, – наш дипломатичний марафон. Лондон, Париж, Брюссель – усюди я говорив цими днями про те, як посилити наших воїнів. Є дуже важливі домовленості, і ми отримали хороші сигнали. Це стосується як далекобійних ракет і танків, так і наступного рівня нашої співпраці – бойової авіації. Але над цим треба нам ще попрацювати. Я був дуже радий почути й побачити, що наші хлопці в Британії швидко навчаються керувати «Челенджерами». Я був дуже радий переконатися, наскільки британці прагнуть, щоб ми перемогли. Все це надихає. Я вдячний пану Прем’єр-міністру, парламенту Британії й усім британцям. І, звичайно, Його Величності Королю. Фундаментальна зустріч відбулась у Франції з Президентом Макроном і канцлером Шольцом. Ми втрьох провели переговори – і це правильна розмова. Розкривати її деталі неправильно, але можна сказати, що ми почули один одного. Франція – Україну, Німеччина – Україну. Партнери почули нашу позицію, наші аргументи. Буде більше підтримки. І я дякую за це пану Президенту й усім французам, пану канцлеру й усім німцям. Відчувається це розуміння, що захист України – це захист інтересів і наших партнерів. Брюссель. Засідання Європейської ради та наш спеціальний формат переговорів після засідання. Переговорів із лідерами ЄС не лише в межах Євроради, а й у межах спеціальних зустрічей, які відбулися після саміту. Загалом я зустрівся з усіма лідерами Євросоюзу. А тепер наше спільне завдання – взяти все те, про що ми говорили та домовлялися, і трансформувати в конкретне постачання, у конкретні документи, у конкретні нові лінії співпраці. Третє – Європейський парламент. Це було не просто моє звернення як Президента України, це був символічний момент. Певний ціннісний підсумок шляху, який ми пройшли у відносинах із Євросоюзом. І початок нового етапу. Коли Україна у Європейському парламенті, у Європейській раді та інших інституціях Євросоюзу вже не гість чи партнер з-поза меж ЄС. Коли Україна стає повноправною частиною Євросоюзу. Цього тижня я сказав багато слів вдячності нашим союзникам і партнерам – усім, хто нам допомагає. А зараз я хочу сказати слова вдячності вам, українці. Для мене завжди честь представляти Україну, і я пишаюся нашим прекрасним і міцним народом. Ви чули й бачили, як вітають Україну. Це те, що зробили ми всі разом. Це те, як вітають вас. Я пишаюся українською сміливістю. Я пишаюся українською незламністю. Я пишаюся українською результативністю. Я пишаюся вами всіма, хто воює й працює заради нашої держави! Хто підтримує фронт і державу. Дякую всім вам! Звичайно, окремо хочу сьогодні відзначити наших льотчиків, усіх наших бійців Повітряних сил, кожного й кожну, хто захищає українське небо. Поки що, на жаль, ми не можемо збивати всі російські ракети. Але всі ті десятки ракет, які збиваємо щоразу під час масованих нальотів, – це щоразу сотні врятованих життів і це врятована інфраструктура. Те, що дає життя народу. Я дякую вам, Повітряні сили! І ми зробимо все, щоб у вас були сучасні та ефективні крила! Історичні результати для України завжди ближче, ніж може здаватися. Слава нашим воїнам! Слава нашому прекрасному народу! Слава всім у світі, хто рішучий боротися за свободу разом із нами! Слава Україні!</p>
  <div class="source"><a href="https://www.president.gov.ua/news/dlya-mene-zavzhdi-chest-predstavlyati-ukrayinu-i-ya-pishayus-80925">https://www.president.gov.ua/news/dlya-mene-zavzhdi-chest-predstavlyati-ukrayinu-i-ya-pishayus-80925</a></div>
</article>


<article>
  <h2>Держава продовжить модернізацію інституцій та процедур – звернення Президента України</h2>
  <div class="badges"><span class="chip">UK</span> <span class="chip">2023-02-11</span></div>
  <p>Українці! Українки! Сьогодні я почав день із відвідання Посольства Туреччини. Зі співчуття турецькому народу через страшні землетруси. Станом на зараз відомо про понад 21 тисячу загиблих. Розбір завалів триває. І, на жаль, кількість втрачених життів може бути більшою. Команда ДСНС України працює в Туреччині зараз, допомагаючи з розбором завалів. Посольство України з’ясовує всю інформацію про українців, які могли опинитися в зоні лиха. Ми розділяємо біль турецького народу. І бажаємо якнайшвидшого одужання всім, хто постраждав. Удень я провів кілька нарад із представниками сектору оборони й правоохоронних органів. Тематика, можна сказати, спільна для цих нарад. Це посилення державних інституцій України та захист інституцій від будь-яких спроб ззовні чи зсередини зменшити їхню дієздатність та ефективність. Це стосується різних напрямів: і кадрової політики, і взаємодії між державними інституціями, і чистоти того, як працюють державні структури. Наприклад, на нараді з правоохоронцями була доповідь щодо виявлення й блокування тіньових схем на митниці. Ви бачили протягом цих тижнів відповідні слідчі дії, затримання. Служба безпеки України, Державне бюро розслідувань, Офіс Генерального прокурора мають значні результати в захисті нашої держави від тих, хто працював на державу-агресора. Будуть і відповідні кроки РНБО, що продовжують нашу лінію захисту держави. І вся ця діяльність – не лише ті чи інші епізоди й ті чи інші кримінальні провадження. Не лише те, що стосується певних осіб. А й те, що стосується інституцій. Держава продовжить модернізацію самих інституцій, процесів у них, процедур. Чистота в роботі державних структур має гарантуватися не лише тим, що залежить від самих людей, а й тим, який функціонал прозорості та підзвітності створений. І я хочу подякувати всім працівникам нашого сектору оборони й безпеки та всім правоохоронцям, хто дбає про державу, хто зміцнює державу своєю роботою і хто не лише пропонує, як зміцнити українські інституції, але й дає результат у такому зміцненні. Звичайно, хочу сьогодні подякувати за результат і нашим захисникам неба. За ще одну сторінку успіху в захисті нашої держави від іранських дронів, які застосовує Росія. Особливо відзначу бійців 160-ї Одеської, 208-ї Херсонської зенітних ракетних бригад і 302-го Харківського зенітного ракетного полку. Дякую вам, хлопці! Дякую всім нашим воїнам за чергові потрібні Україні результати у стійкості та відбитті ворожих штурмів на Донеччині – Бахмутський напрямок, Авдіївський та інші напрямки. Дякую воїнам 80-ї окремої гірсько-штурмової бригади, 5-го окремого штурмового полку, воїнам-прикордонникам, нацгвардійцям, які разом з усіма воюють на Донеччині. Аеророзвідка й розвідка, авіація, мінометники, артилеристи, піхота, танкісти й кожен і кожна, хто допомагає. Дякую вам усім! Слава всім, хто робить Україну сильнішою, ворога – слабшим, а нашу перемогу – ближчою! Слава Україні!</p>
  <div class="source"><a href="https://www.president.gov.ua/news/derzhava-prodovzhit-modernizaciyu-institucij-ta-procedur-zve-80945">https://www.president.gov.ua/news/derzhava-prodovzhit-modernizaciyu-institucij-ta-procedur-zve-80945</a></div>
</article>


<article>
  <h2>Елементи російської системи, які залучені до війни, мають бути ізольовані від світової системи – звернення Президента України</h2>
  <div class="badges"><span class="chip">UK</span> <span class="chip">2023-02-12</span></div>
  <p>Бажаю здоров’я, шановні українці! Є черговий санкційний крок нашої держави проти атомної галузі держави-терориста. Своїм указом я ввів у дію рішення РНБО щодо санкцій проти 200 осіб, які працюють на російську атомку. Ми робимо все, щоб санкції проти російської атомної галузі стали частиною глобальних санкцій проти Росії за війну. Це непросто. Є певний спротив. Але був час, коли й інші обмеження проти Росії здавалися непростими. Здавалися. Зараз вони вже чинні. Наприклад, щодо нафти та нафтопродуктів з Росії. Усі елементи російської системи, які залучені до війни, до забезпечення терору та фінансування агресії, мають бути ізольовані від світової системи. Так і буде! Тим паче це справедливо для тих, хто брав участь у захопленні та незаконних діях на нашій Запорізькій атомній станції. Російський радіаційний шантаж світу має бути покараний. Зокрема й про це ми будемо говорити на різних дипломатичних рівнях наступного тижня. Це буде не менш важливий тиждень для наших міжнародних позицій. Уже готуємося до запланованих комунікацій та переговорів. Дипломатичний марафон, який ми почали для посилення збройної та іншої підтримки України, не будемо переривати ані на тиждень. Хочу сьогодні особисто відзначити всіх, хто відновлює енергетичні спроможності нашої держави. Цей день і вчорашній більшість українців пройшли без багатьох відключень електрики. Звичайно, в окремих районах, на жаль, в окремих містах ще були обмеження. Там, де ступінь руйнувань надто значний. Звичайно, що з початком нового робочого тижня споживатимемо більше, а отже, будуть графіки відключень. Але сам факт, що після постійних терористичних атак ракетами, «Шахедами», після масованого ракетного нальоту цього тижня ми можемо пройти такі спокійні енергодні, доводить професійність наших енергетиків і надзвичайну самовідданість кожного й кожної, хто працює заради забезпечення енергосистеми. Я дякую всім українським енергетикам, ремонтним бригадам, ДСНС, комунальним службам, обласній та місцевій владі, які допомагали. Та бізнесу, який долучався до відповідних робіт. Маємо усвідомлювати: це ще не перемога, не вирішальна на енергетичному фронті. На жаль, можуть бути нові удари терористів з Росії. Можуть бути нові обмеження, якщо будуть нові руйнування й зростання споживання. Але сьогодні та вчора – це чергове свідчення того, що, працюючи разом та допомагаючи одне одному, українці роблять великі речі. Тому зберігаймо єдність! Не втрачаймо жодного дня й жодного тижня! Все заради України! Дякую всім, хто працює заради нашої держави! Слава кожному й кожній, хто в бою! Слава всім, хто боронить Бахмут, Вугледар, Часів Яр, Мар’їнку, Авдіївку, на всіх напрямках на Донеччині, на Луганщині та по всьому фронту! Стійкість, єдність і взаємодопомога – це наша сила! Слава Україні!</p>
  <div class="source"><a href="https://www.president.gov.ua/news/elementi-rosijskoyi-sistemi-yaki-zalucheni-do-vijni-mayut-bu-80949">https://www.president.gov.ua/news/elementi-rosijskoyi-sistemi-yaki-zalucheni-do-vijni-mayut-bu-80949</a></div>
</article>


<article>
  <h2>Кожен новий здобутий для України результат – це скорочення часу до перемоги – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-13</span></div>
  <p>Бажаю здоров&#x27;я, шановні українці! Сьогодні дуже насичений день – і внутрішньою тематикою, передусім оборонною та безпековою, і зовнішньополітичною. Провів Ставку. Заслухали доповіді командувачів напрямків, Головнокомандувача, керівників розвідки. Захист Донеччини та Луганщини, півдня нашої країни, Одеси та області. Постійна увага – до постачання зброї, снарядів та всього, що додає нашим воїнам сили та стійкості. Представив сьогодні нових керівників Служби безпеки України та Міністерства внутрішніх справ – Василя Малюка та Ігоря Клименка. Впевнений, що вони обидва – на своїх місцях. Там, де вони справді корисні для держави. Подякував їм, що вони від перших хвилин війни – на війні. Разом зі своїми колегами. У них вже є значні результати в захисті держави, і вони точно матимуть ще більші здобутки на нових посадах. Говорив сьогодні з Прем&#x27;єр-міністром Норвегії. Ця країна – один із найбільших наших партнерів. Подякував за новий оборонний пакет і за нову безпрецедентну програму підтримки від Норвегії, яка готується до затвердження і яка розрахована на 5 років, – стабільної підтримки України. Норвегія справді допомагає нам зміцнюватися як на землі, так і в небі й на морі. Тисячі життів українців були врятовані завдяки вчасній і потужній норвезькій допомозі. Але вагомою є також енергетична, політична та інша підтримка від наших норвезьких друзів. Ще раз дякую за всю цю допомогу! Говорив із новообраним президентом Кіпру. Привітав із перемогою на виборах. Обговорили взаємини між нашими державами й домовилися працювати разом заради спільної безпеки – наших країн та всієї Європи. Вперше в історії двосторонніх відносин говорив сьогодні із Президентом Філіппін. Подякував за підтримку в міжнародних організаціях, і ми домовилися розвивати наші відносини. Це надзвичайно важливо для України – мати змістовні відносини з усім регіоном Південно-Східної Азії та з кожною державою цього регіону. Ми продовжимо відповідний рух. І загалом українська дипломатія має чітке завдання – вийти в усі регіони світу, де наша позиція поки що недостатньо представлена, зробити Україну та українські інтереси зрозумілими для всіх тих держав і народів, із якими ми поки що не маємо стабільних зв&#x27;язків. Це стосується як азійських напрямків, так і Африки та Латинської Америки. Сьогодні ж провів нараду з міжнародним блоком уряду та Офісу щодо проміжних підсумків нашого дипломатичного марафону. Наша активність зараз – дуже висока. Майже щодня є нові домовленості. Минулий тиждень був особливо потужним. Але головне – щоб кожна досягнута домовленість якнайшвидше переростала в конкретне постачання для нашої оборони, в конкретну взаємодію між державами, в конкретні підписані документи. Ми досягли важливого розуміння з Британією щодо далекобійної зброї та необхідності пришвидшити постачання танків. Маємо хорошу домовленість щодо артилерії та боєприпасів. Маємо повне розуміння позицій одне одного в питанні сучасної бойової авіації. І я дякую всім нашим британським друзям, дякую пану Прем&#x27;єр-міністру Сунаку за розпочату роботу, зокрема в авіаційному напрямку. Сильною зустріччю були й наші переговори в Парижі з Президентом Макроном і канцлером Шольцом. Ми говорили втрьох дуже відверто, і це дало змогу знайти спільне розуміння щодо перспектив у цій війні. Думаю, це значно полегшить розв&#x27;язання оборонних питань. Ми маємо спільне бачення шляху до перемоги. І окремо я хочу подякувати пану Президенту й пану канцлеру за консолідовану підтримку нашої євроінтеграції. Візит у Брюссель став таким, якого ще не було в історії наших відносин із Євросоюзом. Уперше – така увага до України, уперше – зустріч одразу з усіма лідерами Європи та плюс іще серія розмов із європейськими лідерами – максимально динамічних, змістовних і позбавлених зайвої політизації. З кожним лідером ми проговорили суто ті речі, які важливі для наших відносин і для європейської спільноти загалом. Не було жодної порожньої розмови. Я дякую за це всім нашим партнерам. Особливо відзначу ще переговори з Польщею. З Президентом Дудою – коли я вже повертався в Україну. І була ще окрема розмова з Прем&#x27;єр-міністром Моравецьким у Брюсселі. Ми обговорювали танки й іншу зброю для захисту на землі; літаки й інші засоби для захисту в небі. Обговорили ситуацію в регіоні загалом, перспективи цього року... Як і завжди, маємо повне взаєморозуміння з польськими братами. І дуже важливо – маємо чітку підтримку з боку європейських інституцій та європейських лідерів нашої мети підготуватися та вже цього року розпочати переговори щодо членства України в ЄС. Зараз більше, ніж будь-коли, відчувається, що європейські цілі України стають реальністю. Коли нарешті реальних досягнень відчутно більше, ніж політичних декларацій. Десятиліттями Україна та Євросоюз ішли до цього. Цими тижнями наш дипломатичний марафон триває. Завтра – черговий «Рамштайн». Готуємось. І працюємо, щоб усі наші переговори відобразилися в оборонних рішеннях партнерів як на «Рамштайні», так і за час до 24 лютого. Заплановані й нові двосторонні переговори та зустрічі. Готуємось. І робимо саме таку інтенсивність дипломатичної роботи новою мінімальною нормою для України. Я дякую всім, хто працює на нашу державу! Я дякую всім, хто допомагає! Я дякую кожному й кожній, хто в бою! Дякую кожному нашому воїну, хто не дає окупанту оточити Бахмут, хто знищує ворога на Вугледарському напрямку, не залишаючи від окупанта нічого, окрім випалених слідів на землі, і хто утримує інші наші принципові фронтові позиції. За підсумками цих днів відзначу бійців 66-ї окремої механізованої бригади, 95-ї окремої десантно-штурмової бригади та 81-ї аеромобільної бригади, які надзвичайно стійко захищають Луганщину. А також воїнів 5-го окремого штурмового полку, які героїчно обороняють Донеччину. Дякую вам усім, хлопці! Пам&#x27;ятаймо: кожен новий здобутий для України результат – це скорочення часу до перемоги. Увечері підписав укази про нагородження наших воїнів. Державними нагородами відзначені 186 військовослужбовців Збройних Сил України. Слава Україні!</p>
  <div class="source"><a href="https://www.president.gov.ua/news/kozhen-novij-zdobutij-dlya-ukrayini-rezultat-ce-skorochennya-80965">https://www.president.gov.ua/news/kozhen-novij-zdobutij-dlya-ukrayini-rezultat-ce-skorochennya-80965</a></div>
</article>


<article>
  <h2>Маємо чергові сильні рішення для захисту нашої держави, для зміцнення наших воїнів – звернення Президента України</h2>
  <div class="badges"><span class="chip">UK</span> <span class="chip">2023-02-14</span></div>
  <p>Бажаю здоровʼя, шановні українці! Сьогодні – день чергового «Рамштайну», зустрічі групи військової підтримки України. 54 держави-партнери. Вже дев’ята така зустріч. І маємо чергові сильні рішення для захисту нашої держави, для зміцнення наших воїнів. Підтверджено партнерами більше ППО. Підтверджено більше танків. Підтверджено більше артилерії та снарядів. Підтверджено більше навчання наших військових. Як сьогодні звучало, Ukraine must be successful. І тут ми погоджуємось: успіх повинен бути. Звичайно, далеко не все про «Рамштайн» можна повідомляти публічно. Значну частину домовленостей і дискусій варто залишити за зачиненими дверима засідання Контактної групи. Але я можу сказати впевнено, що базові тенденції залишаються незмінними. Україна й партнери разом роблять усе, щоб держава-терорист програла. І щоб це сталося швидше. Ми бачимо зараз, що Кремль намагається вичавити з Росії весь можливий потенціал агресії. Вони поспішають. Бо знають, що світ все одно сильніший, але потребує часу, щоб згуртувати свою силу. Тому швидкість – це дуже важливо. Швидкість в усьому. В ухваленні рішень. В реалізації рішень. У постачанні. У навчанні. Швидкість рятує життя людей, швидкість повертає безпеку. І я дякую всім нашим партнерам, хто усвідомлює, що швидкість важлива. Дякую всім нашим американським друзям за лідерство, за системну координацію «Рамштайнів», а також за особисту участь у зустрічах пана Ллойда Остіна, міністра оборони США, і пана Марка Міллі, голови Об’єднаного комітету начальників штабів. Сьогодні ж я зустрівся з міністром закордонних справ Канади, яка перебувала з візитом в Україні. Тематика нашої розмови була теж, можна сказати, «рамштайнова». Передусім – оборонна підтримка, нова зброя для України, нові санкції проти Росії. Подякував Канаді за вже надану підтримку. І ми доволі детально з пані міністром обговорили, що зараз потрібно, щоб продовжити витісняти окупанта з української землі. Активно готуємося до зовнішньополітичних заходів другої половини цього тижня. Як «Рамштайн» задав тональність тижню, так і маємо його пройти. Кожного дня додаючи результатів для України. Є сьогодні дуже добра новина від групи наших рятувальників, які працюють у Туреччині. На девʼятий день після руйнівного землетрусу вдалося врятувати жінку. Її дістали з-під завалів наші ДСНСники, передали медикам. Це дуже важливо – не втрачати надії за жодних обставин і продовжувати боротися за життя. Дякую всій нашій команді рятувальників! І, звичайно, сьогодні, як і щодня, я на звʼязку з нашими військовими, з командувачами. Мав кілька нарад. Ситуація на передовій, особливо на Донеччині та Луганщині, залишається вкрай тяжкою. Це буквально бої за кожен метр української землі. Маємо розуміти значення цих боїв. Кожен метр, виграний там, – це захист усієї нашої держави. Кожен день, який наші герої вистояли в Бахмуті, у Вугледарі, у Мар’їнці та інших містах і громадах Донбасу, – це скорочення російської агресії на тижні. Саме там зараз відбувається безпрецедентне знищення російського потенціалу. Усе, що ворог втратить на нашому Донбасі, він уже не зможе відновити. І це саме той потенціал російської агресії, від якого в керівництві держави-терориста очікували знищення всієї нашої України. Слава кожному й кожній, хто зараз у бою за Україну! Робимо все для того, щоб дати нашим воїнам більше зброї, більш далекобійну зброю й більшу потужність для наступу, що готуємо. І... сьогодні ж – День закоханих. Я щиро вітаю всіх закоханих із цим святом, із цим днем. І вітаю всіх закоханих в Україну! Разом переможемо! Слава Україні!</p>
  <div class="source"><a href="https://www.president.gov.ua/news/mayemo-chergovi-silni-rishennya-dlya-zahistu-nashoyi-derzhav-80981">https://www.president.gov.ua/news/mayemo-chergovi-silni-rishennya-dlya-zahistu-nashoyi-derzhav-80981</a></div>
</article>


<article>
  <h2>Будь-які намагання Росії перехопити ініціативу маємо зламати – звернення Президента України</h2>
  <div class="badges"><span class="chip">UK</span> <span class="chip">2023-02-15</span></div>
  <p>Бажаю здоровʼя, шановні українці! Сьогодні в нас був такий день, який можна назвати підготовчим. Підготовчий щодо міжнародних заходів, які відбудуться завтра-післязавтра. У ці дні. Позиція України, як і завжди, має бути почутою. Тож готуємо нашу позицію так, щоб гарантовано вона прозвучала. Підготовчим був цей день і щодо більш тривалої перспективи. Оборонні питання, економічні питання – і те, і інше з прицілом на весну цього року. Ми маємо зробити весну такою, щоб справді відчувалося, що Україна рухається до перемоги. Це стосується підготовки наших сил оборони, постачання зброї для нашої держави й нашої стратегічної ініціативи у війні. Будь-які намагання Росії перехопити ініціативу маємо зламати. І я впевнений, що ми це зробимо. Ворог уже зараз втрачає стільки своїх людей, стільки своїх сил, що по всій Росії скоро буде складно знайти, наприклад, морпіха. І наше завдання – зробити так, щоб усе менше знаходилося там і бажання утримувати в окупації українські території. Звільнення нашої землі – це мета, над реалізацією якої працюємо щодня. Провів сьогодні економічну нараду – також щодо підготовки до весни. Багато питань. Всі стосуються економічного відновлення України, створення економічних можливостей для наших людей і галузей. Аграрний сектор – дуже гостре питання гуманітарного розмінування землі. На рівні Кабінету Міністрів утворено міжвідомчу робочу групу, яка забезпечить активізацію цієї діяльності – очищення ґрунтів від мін і снарядів, що не розірвалися. Уряд готує нові вагомі кроки в дерегуляції української економіки. Бізнес отримає спрощення у десятках напрямів – це стосується скасування різних бюрократичних дозволів та ліцензій. Готуються кроки й у напрямі створення та підготовки робочих місць. Кожне робоче місце зараз у нашій країні – це допомога нашій стійкості. І це шлях для повернення наших людей в Україну. Відповідні деталі будуть представлені на урядовому рівні. Звичайно, дуже змістовна розмова сьогодні відбулась і щодо євроінтеграційного напрямку. Ми робимо все, щоб підготувати старт переговорів щодо членства у ЄС. Зокрема, говорили про це під час візиту Премʼєр-міністра Швеції. Саме Швеція зараз головує у Євросоюзі, і в нас є й необхідне лідерство, і необхідна воля для того, щоб уже цього року мати переговори щодо членства. Україна в цьому відчуває підтримку партнерів, і я дякую за це. Говорили також сьогодні дуже детально з паном Премʼєр-міністром Швеції про подальшу оборонну допомогу, про зброю для нас, для України. Наші захисники й захисниці дуже очікують на шведські «Арчери» – одну з найсильніших артилерійських систем. І «Арчери» точно допоможуть нашим воїнам. Говорив сьогодні з Президентом Азербайджану. Подякував йому за щире бажання миру для України, за гуманітарну підтримку нашої держави й за мудрий погляд на захист міжнародного права. Домовилися співпрацювати в глобальних інституціях. І, як це вже стало традицією щовечора... Хочу подякувати нашим воїнам. Кожному й кожній, хто своєю стійкістю та хоробрістю на передовій дає нам змогу підготувати наші наступні оборонні кроки. 54-та окрема механізована бригада імені гетьмана Івана Мазепи, 10-та окрема штурмова бригада «Едельвейс» – дякую вам, хлопці, за ефективну оборону Донеччини! 25-та окрема повітрянодесантна Січеславська бригада, 81-ша окрема аеромобільна бригада і 95-та десантно-штурмова бригада – дякую вам, хлопці, за оборону Луганщини! Кожен день вашої оборони зараз дає нам змогу підготувати майбутнє звільнення наших міст і громад. Не можна залишати жодного шансу всім окупантам. І ми не залишимо. Я дякую всім, хто допомагає нашій державі! Слава кожному й кожній, хто в бою! Слава Україні!</p>
  <div class="source"><a href="https://www.president.gov.ua/news/bud-yaki-namagannya-rosiyi-perehopiti-iniciativu-mayemo-zlam-81005">https://www.president.gov.ua/news/bud-yaki-namagannya-rosiyi-perehopiti-iniciativu-mayemo-zlam-81005</a></div>
</article>


<article>
  <h2>У нас уже є впевненість, що наприкінці шляху ми залишимося вільними й здобудемо мир – виступ Президента України на спеціальному засіданні Стортингу</h2>
  <div class="badges"><span class="chip">UK</span> <span class="chip">2023-02-16</span></div>
  <p>Дуже дякую! Пане Прем’єр-міністре, Йонасе, я дякую за добрі слова про Україну й за ваше лідерство. Те, що посилює обидві наші країни. І, звичайно, я дякую за глобально важливий прецедент стійкості, який Норвегія створює. Пані та панове! Пане Президенте Стортингу, члени парламенту, уряду! Пане Прем’єр-міністре! Народе Норвегії! Вдячний усім вам за принципову та незмінну підтримку. За тисячі врятованих життів українців. За те, що стало можливим завдяки норвезькій допомозі нашому захисту. Вперше я звертався до парламенту Норвегії та до всіх норвежців на 35-й день цієї війни. Сьогодні вже 358-й день війни. І головне, що відрізняє березень минулого року й лютий цього року – це впевненість. Впевненість, що вільний світ не зрадить цінностей свободи. Впевненість, що Україна не залишиться наодинці з таким ворогом. Впевненість, що Європа не віддасть ворогу жодної своєї скелі, бо кожна частина нашої Європи робить усіх нас сильнішими. Норвезький внесок у таку впевненість справді історичний. Ви допомагаєте нам засобами протиповітряної оборони, і це захищає наші міста від російського терору. Ви допомагаєте нам із протитанковою зброєю й артилерією, і це рятує українців від експансії російських катівень і знущань на нашу землю. Ви допомагаєте нам із відновленням енергетики після ракетних ударів і влучань іранських ударних дронів, і це повертає людям нормальність життя. А зараз ви створюєте прецедент довготривалої фінансової підтримки держави, що захищає свою незалежність і право кожного народу жити згідно із загальновизнаними міжнародними нормами. Чому такий прецедент важливий? Бо це не лише дає відчуття, що в тебе є завтра. Це дає відчуття, що завтра поруч із тобою – так само, як і сьогодні, – буде надійний партнер. Партнер, який так само, як і ти, цінує життя й людей. Партнер, який так само, як і ти, розуміє значення соціальної стабільності. Партнер, який так само, як і ти, прагне, щоб держави межували не з агресорами, а з добрими сусідами. Українці й норвежці – саме такі партнери. Спільні в цінностях, а тому спільні в захисті. Спільні в захисті, а отже, спільні в майбутній перемозі. І це буде надійною основою безпеки всіх у світі, якщо ваш погляд на стійкість стане орієнтиром і для інших захисників свободи. Пані та панове! Програма підтримки, яку Норвегія затверджує для нашої держави і якою створює прецедент гарантовано стійкої підтримки боротьби за свободу, розрахована на п’ять років. Жодна людина на землі сьогодні не скаже, а що саме станеться за цей час. П’ять років. Але всі ми точно розуміємо, чого не станеться. Росія не здолає нашої з вами єдності – усіх, хто цінує свободу. Кремль не зробить залякування й терор новою нормою для Європи. Держава-терорист не переконає нікого, що вбивати й грабувати – краще, ніж жити за законом і співпрацювати. І російський прапор не вкорениться на окупованій території України. Це так само точно, як ваші NASAMS захищають наше небо. Я особливо дякую вам за них! Бо щодня й щоночі нам потрібна ППО – це питання життя для України. Ось лише один приклад. Цієї ночі відбувся черговий російський ракетний удар, 36 ракет. І знову – по людях, знову – жертви. Але все ж половину ракет вдалося збити! І ми з вами робимо все, щоб 100% російського терору завершувалися невдачею. Ми пройшли колосальний шлях від моменту мого першого звернення до Стортингу. І ми ще маємо попрацювати для перемоги, це очевидно. Ми ще маємо багато чого зробити на полі бою в Україні. І ми ще маємо берегти нашу з вами пильність, щоб не втратити єдності світу й постійно зміцнювати стійкість наших партнерів. Але в нас уже є впевненість, що наприкінці шляху, хоч би яким колосальним він був, ми залишимося вільними, точно здобудемо мир і збережемо повагу – до себе самих і одне до одного. Бо ми з вами не зраджуємо себе, і це найголовніше. Ми з вами діємо системно й довготривало, а це найефективніше. Дякую, Норвегіє! Ще раз дякую вам, Йонасе, пане Прем’єр-міністре! Дякую всім присутнім за таку підтримку! Слава Україні!</p>
  <div class="source"><a href="https://www.president.gov.ua/news/u-nas-uzhe-ye-vpevnenist-sho-naprikinci-shlyahu-mi-zalishimo-81009">https://www.president.gov.ua/news/u-nas-uzhe-ye-vpevnenist-sho-naprikinci-shlyahu-mi-zalishimo-81009</a></div>
</article>


<article>
  <h2>Тримати ситуацію на фронті й готуватися до будь-яких ескалаційних кроків ворога – це пріоритет на найближчий час – звернення Президента України</h2>
  <div class="badges"><span class="chip">UK</span> <span class="chip">2023-02-16</span></div>
  <p>Бажаю здоровʼя, шановні українці! Маємо чергову хорошу новину – повертаємо українців додому з російського полону. Сьогодні ще 101 людина. Більшість – оборонці Маріуполя, рядові й сержанти. ВМС, прикордонники, Нацгвардія, сухопутники, тероборона. Один цивільний – перший заступник міського голови Енергодара. Я щасливий за кожну з більш як сотні українських родин, до яких повертаються сини, брати, чоловіки. Я дякую нашому Координаційному штабу та всій нашій команді. Буданов, Єрмак, Усов, Малюк, Клименко, Лубінець. І всім, хто допомагає. Провів сьогодні чергове засідання Ставки, і в ньому взяли участь усі командувачі оперативних напрямків. Детально заслухали про ситуацію за кожним із напрямків і перспективи – теж за кожним з оперативних напрямків. Постачання зброї, постачання боєприпасів, підготовка наших військових. Плани й можливості ворога. Потенціал української відповіді. Тримати ситуацію на фронті й готуватися до будь-яких ескалаційних кроків ворога – це пріоритет на найближчий час. Просуватись у подальшому звільненні нашої землі – це пріоритет, який ретельно готуємо. Провів сьогодні кілька важливих міжнародних розмов. Якраз тих, які посилюють. Із того, про що можна говорити публічно, зазначу такі. Вранці взяв участь у засіданні норвезького Стортингу – парламенту. Де якраз опрацьовували історичний пакет підтримки для нашої держави – на п’ять років. Понад 7 мільярдів доларів. Норвегія – один із наших найбільш послідовних та енергійних партнерів. Це стосується і зброї, зокрема сильних систем ППО NASAMS. І багатьох інших аспектів підтримки. Але особливо важливо: цей пакет тривалої, пʼятирічної підтримки – це приклад, орієнтир. Це рівень, який бачать інші партнери. Я ще раз дякую всім норвежцям за вже надані пакети допомоги нашій державі й за сьогоднішнє рішення. Це те, що справді нас посилює. Зустрівся сьогодні з міністром закордонних справ Ізраїлю, який прибув з візитом в Україну. Детально поговорили. Поінформував про ситуацію на передовій, про наші зусилля на міжнародних майданчиках. Зокрема, представив нашу формулу миру й запросив Ізраїль приєднатись до її реалізації. Зустрівся з лідером Лейбористської партії Великої Британії та офіційної опозиції. Британці – щирий і міцний наш союзник, вони серед найсильніших захисників глобальної свободи. Важливо, щоб представники всього політичного спектра Сполученого Королівства бачили на власні очі, що принесла російська війна і як українці налаштовані перемогти й відбудувати свою країну. Це була сьогодні змістовна зустріч, корисна. Я ще раз дякую Британії за всю надану нашому народу підтримку, за всю ту оборонну силу, яку ми отримали з допомогою британців. Говорив із Президентом Казахстану. Передусім про співпрацю на міжнародних майданчиках – є те, що можемо зробити разом заради наших спільних інтересів і захисту міжнародного права. Подякував за гуманітарну підтримку для України. І ще кілька дуже важливих речей. Сьогодні наші литовські брати відзначають 105-ту річницю відновлення Литовської держави. Це свято, вага якого особливо відчувається саме зараз, коли ми разом з Литвою захищаємо нашу свободу й наше право на Європу. Я хочу ще раз підкреслити зараз: Литва почала нам допомагати ще до того, як Росія розпочала повномасштабне вторгнення. І я постійно відчуваю цю підтримку – і від пана Президента Гітанаса Наусєди, і від Литовської держави загалом. Абсолютно впевнений, що ми разом будемо відзначати дні нашої державності ще багато разів – і завжди у своїх вільних країнах. Щойно взяв участь у відкритті 73-го Берлінського кінофестивалю. Як завжди, принципового. Як завжди, актуального. І цьогоріч – максимально солідарного з Україною і з нашою боротьбою за свободу. Синьо-жовті кольори символу Берлінале, знаменитого ведмедя, цьогоріч – це справді зворушливо. І потужно. Ми разом доводимо, що й ведмідь буває правильним. Я дякую всім кіномитцям, які не залишилися байдужими й підтримують нас силою своїх робіт і свого впливу. Дякую всім організаторам і учасникам фестивалю. І звичайно – Шону Пенну, який був в Україні в перший день повномасштабного вторгнення і який відтоді стає тільки рішучішим у підтримці українців. І відзначення наших захисників і захисниць, шанування наших героїв. Десантники 79-ї окремої десантно-штурмової бригади й артилеристи 55-ї окремої артилерійської бригади – дякую вам, хлопці, за хоробрість і влучність. Дякую вам за вмілу й стійку оборону Донеччини. Запорізький напрямок – дякую всім бійцям 129-ї окремої Криворізької бригади тероборони. Надійно тримають лінію оборони. І, звичайно, дякую нашим Повітряним силам, усім бійцям ППО та льотчикам, які сьогодні забезпечили результат у збитті російських ракет. 36 ракет і дронів під час сьогоднішньої атаки. Половину збито. Робимо все, щоб у наших воїнів була можливість збивати весь арсенал ворога в нашому небі. Я дякую всім, хто допомагає! Слава кожному й кожній, хто зараз у бою! Слава Україні!</p>
  <div class="source"><a href="https://www.president.gov.ua/news/trimati-situaciyu-na-fronti-j-gotuvatisya-do-bud-yakih-eskal-81033">https://www.president.gov.ua/news/trimati-situaciyu-na-fronti-j-gotuvatisya-do-bud-yakih-eskal-81033</a></div>
</article>


<article>
  <h2>Культура й кіно не можуть бути поза політикою, коли це – політика агресії – звернення Президента України до учасників і гостей 73-го Берлінського міжнародного кінофестивалю</h2>
  <div class="badges"><span class="chip">UK</span> <span class="chip">2023-02-17</span></div>
  <p>Шановні організатори, учасники, друже України Шоне та гості 73-го Берлінського кінофестивалю! Пані та панове! Готуючись до цього звернення, я згадав термін, добре знайомий вам усім. «Зламати четверту стіну». Уявний кордон між тим, хто на екрані, та глядачем. Водночас, кіно здатне долати й інші стіни та бар’єри, існуючі у світі. І реальні, і світоглядні. Достатньо згадати історію великого німецького режисера Віма Вендерса. На мій погляд, він, у певному сенсі слова, зламав Берлінську стіну за два роки до її фактичного падіння. У видатному фільмі «Небо над Берліном», де розколоте надвоє місто об’єднують ангели, які вільно літають над стіною. Тоді Вендерс навіть не міг уявити, що колись, по суті, на цьому ж самому місці, він відкриватиме 50-й Берлінале. Там, де колись була стіна і порожнеча, – тепер вирує життя і б’ється серце Берлінале. І це, як на мене, дуже символічно. Багато років Потсдамську площу «перерізала» Берлінська стіна. Формально вона розділяла Західний і Східний Берлін. Вона розділяла вільний світ і тоталітарний. І мова не лише про державні кордони на карті. Стіна розділяла різні світогляди, філософії, різні цінності. Сьогодні таку ж стіну в Україні прагне побудувати Росія. Стіну між нами та Європою. Щоб відмежувати Україну від власного вибору і власного майбутнього. Стіною між свободою і рабством. Між правом на життя і ракетними обстрілами. Між розвитком і руїнами, які по собі лишає Росія. Стіною між цивілізацією і тиранією. Виникає логічне питання: на якому боці мають бути культура та мистецтво? Чи досі вони поза політикою? Росія веде повномасштабну війну проти нас майже рік. Майже рік обстрілює і руйнує мирні міста, майже рік вбиває людей, вбиває жінок і дітей, погрожує світу ядерним ударом, провокує продовольчу, енергетичну, екологічну, міграційну та інші кризи на всіх континентах. Чи може мистецтво бути поза політикою? Чи має кіно бути поза політикою? Це одвічне питання, але сьогодні знову вкрай актуальне. Я думаю про це, коли чую дивні заклики щодо представників російського спорту, читаю про дивні запрошення російських музикантів, дискусії про діячів науки, кіно і загалом культури. Я думав про це сьогодні вночі, коли Росія вкотре здійснила масовану ракетну атаку на Україну. 36 ракет та іранські дрони! Культура і кіно можуть бути поза політикою. Але тільки не тоді, коли це політика агресії. Не тоді, коли це політика масових злочинів, убивств, терору, прагнення знищити інші країни та інші народи. Коли це політика тотальної війни. Тобто – політика нинішньої Росії. За таких обставин і у такі часи – мистецтво не може бути нейтральним. Не може бути «поза». Культура у такі часи робить вибір. Обирає сторону. І або різними способами каже своє слово, чим бореться і протидіє злу. Або ж – не помічає і мовчить, чим, фактично, йому допомагає. Бо, коли мистецтву байдуже і його не чути, тоді рупори зла лунають гучніше та переконливіше. Звісно, у глобальному сенсі кіно не може змінити світ. Але здатне впливати і надихати людей, які можуть змінити світ. Хороше кіно викликає емоції. Культове кіно викликає зміни. У боротьбі людства з будь-яким злом завжди лунає два голоси. Це правда і пропаганда. На деякий час пропаганда здатна заглушити правду. Але не здатна перемогти остаточно. Якщо мистецтво не припиняє боротьбу і розуміє, що стояти осторонь – означає бути поруч зі злом. Берлінале зробив свій вибір. І підтвердив вірність мого твердження. Сповідуючи принципи відкритості, рівності, діалогу без кордонів та участі кіно з усього світу, Берлінале зробив вибір. На цьогорічний фестиваль не допущені інституції і персони, які підтримують Кремль, та фільми, зняті за підтримки Росії. Ми цінуємо це і вдячні за це. Це правда важливо. Це не формальність – це справедливість. Ми вдячні за підтримку України, увагу до України, солідарність з Україною. Доказ цього – офіційний значок для учасників і гостей Берлінале, «Золотий ведмідь», який цьогоріч став синьо-жовтим. Це кольори України. Кольори нашого прапора. Ми зробимо все, щоб повернути його на законне місце і звільнити всі наші землі. Ваша підтримка у цьому для нас важлива, безцінна. Зараз між нами тисячі кілометрів. Але ми – пліч-о-пліч. Ми говоримо різними мовами, але між нами панує повне порозуміння. Нас розділяє лише віртуальний кордон. Але між нами немає стіни. Пані та панове! У 1951 році відбувся перший Берлінський кінофестиваль. Усім вам відомі гасло і мета першого Берлінале. Це – «вітрина вільного світу». Україна сьогодні – це фортеця вільного світу. Фортеця, яка стоїть майже рік. Фортеця, яка захищає себе, Європу та світ. Фортеця, яка не може впасти. Фортеця, яка обов’язково вистоїть. І переможе. Вірю, ви всі остаточно переконаєтесь у цьому, побачивши нашу «Суперсилу» – суперсилу України. Слава Україні!</p>
  <div class="source"><a href="https://www.president.gov.ua/news/kultura-j-kino-ne-mozhut-buti-poza-politikoyu-koli-ce-politi-81041">https://www.president.gov.ua/news/kultura-j-kino-ne-mozhut-buti-poza-politikoyu-koli-ce-politi-81041</a></div>
</article>


<article>
  <h2>Треба звільнити Україну та Європу, бо коли російська зброя стріляє в нас, її приціли вже наведені на наших сусідів – виступ Володимира Зеленського на Мюнхенській конференції з питань безпеки</h2>
  <div class="badges"><span class="chip">UK</span> <span class="chip">2023-02-17</span></div>
  <p>Пані та панове! Вітаю всіх вас і хочу одразу усунути одну несправедливість. Ця панель конференції називається David on the Dnipro. Я бачу в цьому справедливу повагу до України й усього, що роблять наші люди. Однак цього року рішучість була проявлена на різних берегах. І не лише Дніпра. Шпрее й Сена, Темза й Потомак, Вісла і Тибр: Давид зараз – це всі ми, це вільний світ. Це кожна й кожен, хто відчув, що не залишається альтернативи, окрім як здолати Голіафа, який прийшов зруйнувати наше життя. Бути Давидом – це боротись. І ми боремося. Бути Давидом – це мати пращу, щоб перемогти. Ми поки що не маємо David&#x27;s Sling з Ізраїлю. Вірю, що тимчасово. Але зараз я хочу подякувати за потужну підтримку та зброю. Дякую Олафу й Еммануелю, які зі мною на цій панелі, дякую всім нашим партнерам, які присутні й представлені сьогодні тут, у Мюнхені. США, Британії, всім країнам ЄС і всього світу. Я вдячний усім, хто дає українському Давиду пращу, завдяки якій російський Голіаф уже похитнувся. Дякую. Ми бачили це торік. І він неминуче впаде. Вже цього року! Ми можемо це зробити. Усі разом, як Давид. Ми можемо зробити так, щоб нашій перемозі не було альтернативи. Але тоді не має бути альтернативи й нашій із вами рішучості. Рішучості всіх нас: на Дніпрі й на Шпрее, на Сені й на Темзі, на Потомаку й на Віслі, на Тибрі й на Дунаї, і на Йордані, і в кожній частині світу, де свободу цінують більше, ніж милість тирана. Торік, коли я був тут, у Мюнхені, на конференції, я шукав таку загальну рішучість. Україна чітко говорила світу: ми боротимемося за себе, якщо Росія піде повномасштабною війною. Я хотів почути від світу: Україно, ми будемо з тобою. На жаль, я почув це не одразу, а вже після того, як ударили російські ракети. Вже після того, як пішли російські танкові колони. Вже після того, як Путін знищив усі альтернативи, залишивши лише одну: хто переможе? Він чи ми? Насправді ви вже дали відповідь назвою цієї панелі конференції. Голіаф не має шансів. Але, на жаль, має потенціал. На жаль, торгуючи зі світом, пробує купувати собі час для агресії. На жаль, може знищити ще багато життів. Ось чому ми маємо поспішати. Нам потрібна швидкість. Швидкість наших домовленостей. Швидкість постачання для посилення нашої пращі. Швидкість рішень для обмеження російського потенціалу. Швидкості немає альтернативи. Бо швидкість зараз – це те, від чого залежить життя. Зволікання завжди було і є помилкою. Поки ми зараз домовляємось, як посилити нашу оборону сучасними танками, Кремль думає, як задушити ще Молдову. Поки ми переконуємо, що Україні потрібна сучасна бойова авіація, Кремль уже переконав іранський режим. Як результат – не лише вбивчі іранські дрони в українському небі. Але й також щось, чим Кремль заплатив за це. Чи впевнені ви, що це лише гроші? Чи, може, світ зіткнеться зі «збагаченим іранським режимом»? І якою мірою – 90%, 92% чи 100%? Я впевнений, що ніхто з нас не хоче, щоб регіон Близького Сходу та Перської затоки відчув це на собі. Поки ми витрачаємо тижні на погодження нових санкцій проти Росії, держава-терорист шукає шлях, як адаптуватися до вже впроваджених обмежень – через паралельний імпорт, тіньовий флот танкерів тощо. Де ми побачимо вплив цього незаконного прибутку Росії? У намаганнях корумпувати ваші політичні системи та міжнародні інституції. У спробах дестабілізації вашого суспільного життя й у кампаніях дезінформації проти ваших людей. В ескалаціях у тих регіонах, які чутливі для вас. Що очікує, наприклад, на Лівію, Малі чи Центральноафриканську Республіку, поки Москва має силу? Що очікує Сирію? Нічого хорошого. Як і багато інших народів. А отже, і вам не буде спокою. А отже, справа не лише в Україні. Справа в тому, що Голіаф повинен програти. Жодної альтернативи цьому немає! Бо Кремль здатен зламати безпеку й мир усіх, хто представлений зараз тут, у Мюнхені. Зволікання світу – це ресурс, від якого живиться путінська диктатура. Так було роками. Що довше тягнулась дискусія про розширення Євросоюзу, то більше деструктиву привносив Кремль у тодішню «сіру зону» між Євросоюзом і Росією. Що голосніше говорилося, що треба почекати, перш ніж Україні дадуть увійти у «відкриті» двері НАТО, то агресивнішою ставала російська політика. Що довше тривало мовчання щодо Криму в глобальному порядку денному, то більш енергійним ставав російський реваншизм. Що більше світ сперечався, які санкції й коли запроваджувати проти Росії, то нахабнішими ставали амбіції Кремля. Що довше ми в Україні, у Європі й світі не мали єдності, то більше ілюзій було в Росії. Зараз усе це виправляється. Як і торік, зараз я пропоную діяти негайно. Але, на відміну від того року, зараз у мене є максимально переконливий аргумент – це наші здобутки. Чи можемо стримувати російські удари? Так. Чи можемо ми дати захист містам від російських ракет? Безперечно. Чи можемо ми звільняти нашу землю? 1891 доказ є цьому. Саме стільки міст, містечок і сіл нам вдалося звільнити від російської окупації. Чи можемо ми повернути безпеку в Чорному морі, а отже, продовольчу безпеку світу? Чорноморська зернова ініціатива й гуманітарна ініціатива Grain from Ukraine переконливі. Чи настав час Україні бути у Європі повноправно? Більшість європейців підтримує членство для України. Ми вже здобули статус кандидата на вступ. Ми вже готуємося розпочати переговори щодо членства. Ми вже об’єднані з європейською економікою, логістикою та енергетикою. Українській перемозі немає альтернативи. Україні у Євросоюзі немає альтернативи. Україні в НАТО немає альтернативи. Нашій з вами єдності немає альтернативи. А отже, немає й не може бути альтернативи тому, щоб повністю звільнитися від російської агресії. Звільнити землю й людей. Бо кожне місто й село, що залишаються в окупації, – це люди, які залишаються в неволі. Чи можуть люди бути предметом компромісу? Ні. Треба звільнити Україну та Європу. Бо коли російська зброя стріляє в нас, її приціли вже наведені й на наших сусідів. Чи може Європа бути предметом компромісу? Ні. Треба звільнити від російського агресивного потенціалу кожну міжнародну інституцію й кожну галузь світової економіки. Бо лише тоді зʼявиться шанс для свободи пройти через наш кордон далі на схід. Чи може свобода бути предметом компромісу? Ні. І це «ні» тверде, як камінь. Впевнений, що можемо здобути перемогу не лише над Путіним, а й над путіними – над путіними в Росії і в решті світу. Хіба це не буде доказом сили ідеї свободи ? Точно буде. Пані та панове! Рішучість ніколи не буває абстрактною. Давид здолав Голіафа не силою розмови, а силою своїх дій. Сміливістю та пращею. Сміливість у нас є. Її достатньо. Не лише в України, а й в усієї нашої коаліції перемоги. Праща має стати сильнішою. Вже зараз. Щоб уже наступного року ми з вами тут, у Мюнхені, зібралися на першу безпекову повоєнну конференцію. За умови вільної України. Вільної Європи. І вільного світу. Олафе, Еммануелю, усі наші друзі! Я думаю, ви мене зрозуміли. Я дякую за увагу! Ви – Давиди вільного світу! Ми, об&#x27;єднані Давиди, переможемо путіних, розкиданих по всьому світу! Слава кожному й кожній, хто зараз у бою! Слава Україні!</p>
  <div class="source"><a href="https://www.president.gov.ua/news/treba-zvilniti-ukrayinu-ta-yevropu-bo-koli-rosijska-zbroya-s-81061">https://www.president.gov.ua/news/treba-zvilniti-ukrayinu-ta-yevropu-bo-koli-rosijska-zbroya-s-81061</a></div>
</article>


<article>
  <h2>Агресор завжди має програвати, і кожна держава у світі повинна мати право на незалежність і повагу – звернення Президента України до учасників 44-го саміту лідерів країн Карибської співдружності</h2>
  <div class="badges"><span class="chip">UK</span> <span class="chip">2023-02-17</span></div>
  <p>Шановний Прем&#x27;єр-міністре Девісе, шановні колеги! Всі й кожен у Карибському співтоваристві, хто любить мир і прагне жити за законом! Для мене честь уперше звернутися до вашої спільноти держав, і це особлива місія – подякувати вам за підтримку України й міжнародного порядку. Порядку, який важливий для кожного у світі: і для найбільших, і для найменших. Бо всі у світі рівні й гідні жити незалежно. Пані та панове! Сучасний світ завжди на грані між силою й правом. Силою, як у старі часи загарбників, позбавлених будь-якої людяності. І правом, яке здатне підтримувати свободу й безпеку для кожного. Яку частину світу не візьми – всюди це видно. Це протистояння. Цю грань, яка визначає долю народів. Україна цінує силу права. Так само, як і ви. І ми захищаємося від того, хто ні в що не вірить, окрім брутальної сили. Ось сенс тієї війни, що відбувається тут і зараз на теренах Європи. Але, відбуваючись тут, ця війна зачіпає не лише наш регіон. Зрештою, це війна за те, у який бік світ перетне ту грань між силою й правом. Україна бореться за те, щоб право перемогло. Щоб Статут ООН переміг. Щоб міжнародні конвенції й договори діяли. Щоб кожен у світі мав гарантії – гарантії, що проти нього не буде скоєно злочину агресії. Пані та панове! Станом на цей день близько 18% території України окуповано Росією. 109 тисяч 45 квадратних кілометрів. Чи можливе там нормальне життя – на тій частині нашої землі? Ні. Людське життя там нічого не варте. Ось що Росія принесла зі своєю окупацією на нашу землю. Панування Росії означає безправ’я людей і владу мілітаризованих банд. Коли приходить Росія, то це означає, що йдуть репресії та вбивства. Якщо з’являється російський прапор, то це означає, що з’являться катівні й тотальне розграбування. А коли нарешті вдається звільнити землю від російських сил, ми бачимо територію гуманітарної катастрофи, на якій треба відновлювати все. 109 тисяч 45 квадратних кілометрів людського безправ’я, грабежу, приниження й смертей. Смерть. Це причина, чому ми так боремося, щоб вигнати Росію з нашої землі. Це причина, чому ми так стараємося відновити силу міжнародного права. Це причина, чому саме Україна запропонувала формулу миру, яка здатна закінчити цю війну та відновити все, що було зруйновано російською агресією. Наша формула охоплює всі аспекти збитків: від шкоди міжнародному праву до шкоди довкіллю. Росія не просто спалює міста, вбиває людей і краде майно. Росія знищує довкілля. Росія обстрілює хімічні заводи. Її агресія призводить до руйнування та затоплення вугільних шахт. Мінування та військові дії в Чорному морі призвели до загибелі десятків тисяч живих істот. Всі ці збитки має виправити наша формула миру. Я знаю, що російська пропаганда, зокрема й у вашому регіоні, малює зовсім іншу картину того, що відбувається на нашій землі та у Європі. Але я попереджаю вас: якщо Росія, не дай боже, буде хоч у чомусь успішною, баланс у світі зміниться. Не на користь права. А на користь насильства. Агресор завжди має програвати. Право завжди має домінувати. Правда завжди має ширитися світом. І кожна держава у світі – велика вона чи мала – повинна мати право на свою незалежність і на повагу всіх інших до цієї незалежності. Такі принципи України. Такі, я знаю, й ваші принципи. Я дякую вам за те, що ви – на боці права. Я дякую вам за те, що ви прагнете дати своєму регіону й світу стабільність. Але справжня стабільність можлива лише тоді, коли ми всі разом захищаємо світ від державного бандитизму. Тому я запрошую вас до більшої співпраці! Наступного тижня ми представимо на майданчику Генасамблеї ООН резолюцію щодо всеосяжного, справедливого й сталого миру в Україні, а отже, й відновлення повної сили міжнародного порядку, заснованого на правилах. Ваші голоси мають значення! Я представив формулу миру, і ваше лідерство може допомогти її реалізувати. І, звичайно, я запрошую вас усіх відвідати Україну. Мир є цінністю, про яку треба дбати разом! Дякую за увагу! Бажаю вам міцного миру! Слава Україні!</p>
  <div class="source"><a href="https://www.president.gov.ua/news/agresor-zavzhdi-maye-progravati-i-kozhna-derzhava-u-sviti-po-81065">https://www.president.gov.ua/news/agresor-zavzhdi-maye-progravati-i-kozhna-derzhava-u-sviti-po-81065</a></div>
</article>


<article>
  <h2>Робимо все, щоб посилити наших воїнів на передовій, які надихають світ хоробрістю та стійкістю – звернення Президента України</h2>
  <div class="badges"><span class="chip">UK</span> <span class="chip">2023-02-17</span></div>
  <p>Бажаю здоровʼя, шановні українці! Короткий звіт про цей день. З візитом у Києві був Марк Рютте, Премʼєр-міністр Нідерландів. Лідер, який дуже допомагає нам захищати свободу. Лідер держави, яка дуже допомагає нам захищати Україну та всю Європу. Нідерланди – серед провідних партнерів України. Це проявляється і в збройній підтримці, і в політичній, і в юридичній. Сьогодні ми провели з Марком, як завжди, змістовні переговори. Буде більше зброї для наших воїнів, буде більше тиску на державу-терориста, буде більше можливостей відновити справедливість. Разом із Нідерландами ми працюємо над покаранням Росії за цю агресію й над компенсацією збитків, завданих війною. Є вже конкретне рішення – розмістити в Гаазі реєстр збитків. Це перший вагомий елемент майбутнього компенсаційного механізму. Впевнений, досягнемо й інших потрібних рішень. Росія буде притягнута до повної відповідальності за все, що вона зробила проти України та українців. Сьогодні мав честь представити наш народ, наших захисників, наших захисниць на відкритті Мюнхенської безпекової конференції. Це одне з найбільш вагомих міжнародних зібрань, і на цьогорічній конференції представлені значущі сили сучасного світу. Завдяки всім вам, українці й українки, які боронять нашу державу, Росії в Мюнхені немає. Ключовий меседж України на безпековій конференції очевидний: ми маємо зробити все, щоб уже цього року забезпечити крах російської агресії. Це можливо. Це потрібно. Але це можливо, якщо Україна отримає ту зброю, що необхідна для цього. Тому наш дипломатичний марафон триває без перерви – від мого візиту у Вашингтон у грудні. Вже створена танкова коаліція для України, вже знімається табу щодо постачання далекобійних ракет, вже є нові здобутки в посиленні нашої артилерії та вже світ почув, наскільки необхідним для загальносвітової безпеки є створення авіаційної коаліції для України. Говорив і сьогодні про це з Прем’єр-міністром Рютте, і протягом тижня – з іншими лідерами. Продовжу ці перемовини наступного тижня. Продовжу консолідувати й підтримку для ініціатив нашої держави в Генасамблеї ООН. Наступного тижня представимо важливу резолюцію, і сьогодні я представив її ключовий сенс, зокрема лідерам і главам урядів держав Карибської співдружності. Україна завжди базує свою зовнішню політику на повазі до всіх учасників міжнародних відносин. Усі нації є рівними й заслуговують на незалежне життя, на мирну співпрацю з іншими народами. Такий наш принцип зустрічає розуміння в усіх частинах світу. І я дякую кожній державі, кожному народу, які підтримують українські зусилля зі стабілізації міжнародних відносин. І найголовніше. Звичайно, сьогодні, як і в будь-який інший день, я на постійному зв’язку з командувачами. Я провів нараду з представниками сектору оборони. Ми робимо все, щоб посилити наших воїнів на передовій – наших героїв, які надихають світ тим, як хоробро та стійко захищають свободу України, нашу землю, наші цінності. Я знову й знову відзначаю наших бійців, які боронять Донеччину та Луганщину. 54-та окрема механізована бригада, 95-та окрема десантно-штурмова бригада, 25-та окрема повітрянодесантна бригада – я дякую вам, воїни! Я дякую вам всім, хто тримає наші позиції на фронті, хто знищує ворога й хто дає нам усім віру в перемогу. У перемогу України! Слава кожному й кожній, хто зараз у бою! Дякую всім, хто допомагає нашій державі! Слава Україні!</p>
  <div class="source"><a href="https://www.president.gov.ua/news/robimo-vse-shob-posiliti-nashih-voyiniv-na-peredovij-yaki-na-81073">https://www.president.gov.ua/news/robimo-vse-shob-posiliti-nashih-voyiniv-na-peredovij-yaki-na-81073</a></div>
</article>


<article>
  <h2>Ми отримали вагомі сигнали від наших партнерів щодо неминучості притягнення Росії до відповідальності за агресію й терор проти України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-18</span></div>
  <p>Бажаю здоров’я, шановні українці! Сьогоднішній день почався з превентивних відключень електрики в частині областей нашої держави. Ці відключення були потрібні, щоб захистити мережі та генерацію від чергового російського ракетного нальоту. І ми завершуємо цю суботу без відключень електрики майже на всій території нашої держави. Окрім частини, зокрема, Одещини, де триває відновлення після попередніх атак, і деяких районів, де мережі пошкоджені поривами вітру. Більшість території України – з енергетикою. Більшість наших людей – з електрикою. І це чергове підтвердження нашої з вами стійкості, сили України, колосальної роботи, яка проводилась і проводиться багатьма людьми. Усіма, хто відновлює й захищає енергетику. Усіма, хто працює для посилення нашої ППО. Усіма нашими партнерами, які допомагають. І, звичайно, усіма нашими воїнами, які щодня, щоночі захищають Україну у складі Повітряних сил та всіх наших сил оборони й безпеки. Я дякую кожному й кожній, хто зробив свій внесок у захист українського неба та енергосистеми держави! Це дуже вагомий результат для України. Результат, якого ми досягли всі разом. Ми продовжимо робити все можливе й неможливе, щоб дати Україні більше ППО, більше гарантій стійкості, більше захисту від будь-яких ударів Росії. Сьогодні в Німеччині, в Мюнхені, продовжила роботу конференція з питань безпеки. Це другий день конференції. Не просто українська тема, а саме тема української перемоги, яку ми наближаємо, сьогодні очевидно домінувала в дискусіях на конференції. Є важливі заяви світових лідерів на підтримку нашої держави, є й сигнали про посилення зброї для нашого захисту. Це стосується, зокрема, далекобійних ракет, іншої зброї, довготривалості підтримки України. Я вдячний усім лідерам за підтримку й за те, що було вчора. І за сигнали, які сьогодні були в Мюнхені. Які підтверджують, що російська агресія матиме лише один фінал, а саме – програш держави-терориста. І ми маємо зробити все, щоб пришвидшити російський програш. Тиск світу має бути таким, щоб Росія не встигала знаходити нові форми терору. До речі, наша дипломатична робота наступного тижня буде присвячена саме цьому – саме пришвидшенню нашого руху. Очікуємо вагомих новин для України, для нашої безпеки. Традиційно хочу подякувати всім тим, хто просто зараз захищає державу на полі бою. Особливо хочу відзначити кожного і кожну, хто обороняє Донеччину. Там тривають найбільш жорстокі й принципові бойові дії. Протистояння, від якого залежить дуже багато з того, що ми готуємо на найближчий час. Я дякую десантникам 79-ї окремої десантно-штурмової бригади, морпіхам 35-ї окремої бригади морської піхоти, піхотинцям 72-ї окремої механізованої бригади, гармашам 55-ї окремої та 27-ї реактивної артилерійських бригад. Дякую всім вам, воїни! Сьогодні є за що відзначити бійців, які діють на Запорізькому напрямку. 128-ма окрема бригада сил ТрО – дякую вам, хлопці, за відбиття атак! Хочу також подякувати сьогодні всім нашим воїнам-зв’язківцям за відмінну службу! Усім, хто ефективно та вчасно забезпечує логістику для наших військ, та всім Силам підтримки Збройних Сил України! Дякую вам! Дякую всім, для кого стійкість України та наших позицій – це безумовний особистий, службовий, професійний пріоритет! І ще одне. За цей тиждень ми досягли вагомих сигналів від наших партнерів, конкретних домовленостей щодо неминучості притягнення Росії до відповідальності за агресію, за терор проти України та народу. Кожен російський удар по Харкову й області, по Сумщині й Донеччині, по Хмельницькому, по нашому Нікополю й кожному куточку нашої держави матиме для держави-терориста конкретні юридичні наслідки. Це стосується не лише того зла, яке Росія принесла від 24 лютого, а й від 2014 року. Ми все пам’ятаємо. Пам’ятаємо Іловайськ, пам’ятаємо Донецький аеропорт, ми пам’ятаємо бої за Дебальцеве – особливо сьогодні – та кожен удар проти нашого народу. Ми маємо відновити справедливість. Ми зробимо це. Зробимо разом з усім світом. Слава кожному й кожній, хто сьогодні в бою! Вічна пам’ять усім, чиї життя забрала ця війна, ця держава – Росія і її агресія! Слава Україні!</p>
  <div class="source"><a href="https://www.president.gov.ua/news/mi-otrimali-vagomi-signali-vid-nashih-partneriv-shodo-neminu-81085">https://www.president.gov.ua/news/mi-otrimali-vagomi-signali-vid-nashih-partneriv-shodo-neminu-81085</a></div>
</article>


<article>
  <h2>Хочу, щоб зараз у наших людей була передбачуваність і відчуття, що Україна рухається до своїх цілей – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-19</span></div>
  <p>Бажаю здоров’я, шановні українці! Сьогодні хоч і неділя, але дуже змістовний і, як завжди, робочий для держави день. Провів засідання Ставки у новому форматі, розширеному. Доповідали й Головнокомандувач, і командувачі напрямків, і були доповіді безпосередньо з передової. Ми вирівнюємо ситуацію, робимо все, щоб підготувати наші дії, заплановані на перспективу, на найближчу перспективу. А також те, що робиться зараз, цими днями, на передовій. Головнокомандувач доповів щодо ситуації загалом на фронті, особливий акцент – на мобілізації, конкретній ситуації, тому, як і що здійснюється. Заслухав детальні доповіді на Ставці щодо кожної бойової позиції, кожного найгарячішого напрямку. Бахмутський напрямок, ОСУВ «Хортиця» – була доповідь командувача генерала Сирського. Як захищаємо наші позиції, як посилюємо саме цей напрямок і скільки забираємо сил у ворога. Вугледарський напрямок, ОТУ «Донецьк» – доповідав генерал Содоль. Ситуація дуже непроста. Боремось. Ламаємо окупанта й завдаємо Росії надзвичайно відчутних втрат. Ще раз і ще раз повторюю: що більше Росія втратить саме там, саме на Донбасі – Бахмут, Вугледар, Мар’їнка, Кремінна, то швидше зможемо завершити цю війну перемогою України. Заслухав доповідь щодо ситуації на півдні. Зокрема, Одеський напрямок – доповідав генерал Гнатов. Ситуація без змін, контролюємо всі можливі перспективи. ОСУВ «Таврія» – доповідав генерал Тарнавський щодо конкретних результатів захисту. Дякую всім нашим воїнам, хто береже Запоріжжя й увесь цей напрямок! Обов’язково – Північний напрямок, Київ. Була доповідь генерала Наєва. Генерал доповів, що ситуація повністю під контролем. Як і по всьому північному кордону. Була доповідь міністра внутрішніх справ щодо формування нових бригад «Гвардії наступу». Є дуже хороші результати. Це дуже корисний досвід того, як можна й треба мотивувати людей. І такий формат роботи – як на Ставці, так і в інформуванні щодо управління обороною – буду підтримувати. Хочу, щоб наші люди знали й розуміли, що і як ми готуємо, що і як ми контролюємо. Звичайно, воєнні питання, деталі дій розвідки – це те, в чому всього не розкажеш. Але хочу, щоб саме зараз у наших людей була передбачуваність. І відчуття – відчуття, що Україна рухається до своїх цілей. Доповідь щодо цього зробили Буданов, Малюк, Литвиненко. Сьогодні є новий санкційний крок нашої держави проти всіх тих, хто підживлює російську агресію. Підписав указ про введення в дію рішення РНБО щодо санкцій проти російських фінансових суб’єктів. Це санкції України. Але кожен такий наш санкційний пакет стає основою роботи щодо санкцій із партнерами. Зараз триває підготовка чергового санкційного пакету Євросоюзу – вже десятого. Ми працюємо з партнерами, щоб посилити його. Але водночас ми працюємо й з іншими суб’єктами глобальних відносин. Санкції за терор – це те, в чому зусилля кожної відповідальної держави здатні підштовхувати глобальний процес. І це буде. Говорив сьогодні з Президентом Франції Макроном. Про подальшу оборонну підтримку, про захист наших людей і всієї Європи. Я дякую пану Президенту за розуміння наших потреб і за спільне відчуття того, що не можемо втрачати жодної можливості й жодного тижня в захисті від російської агресії. Ми обговорили наші спільні дипломатичні зусилля з Францією, нашу співпрацю на міжнародних майданчиках. А також важливі рішення, які готуємо на цей тиждень – на рік нашої незламності. Провів сьогодні також кілька нарад з урядовцями і з нашим міжнародним блоком – Офісу та уряду. З представниками сектору оборони. Будуть нові наші ініціативи, нові результати для України, нові здобутки у відносинах із партнерами. Я дякую всім, хто захищає Україну! Дякую кожному й кожній, хто зараз у бою! Дякую всім, хто допомагає нашій державі! Слава Україні!</p>
  <div class="source"><a href="https://www.president.gov.ua/news/hochu-shob-zaraz-u-nashih-lyudej-bula-peredbachuvanist-i-vid-81093">https://www.president.gov.ua/news/hochu-shob-zaraz-u-nashih-lyudej-bula-peredbachuvanist-i-vid-81093</a></div>
</article>


<article>
  <h2>Звернення Президента України Володимира Зеленського з нагоди Дня Героїв Небесної Сотні</h2>
  <div class="badges"><span class="chip">UK</span> <span class="chip">2023-02-20</span></div>
  <p>Дорогий народе! Українці знають, що таке виборювати й захищати власну свободу. На площах. На барикадах. На передовій. У важкі та визначальні моменти історії ми ніколи не здаємось і завжди проявляємо хоробрість і самовідданість. Українці стають за брата, і братом є кожен, хто українець. Це основа нашої єдності. Єдності, яка попри все дає майбутнє нашій державі й народу. Єдності, яка дає нам незламність. І це – основа нашого зв’язку зі світом, з усіма, хто цінує свободу і хто готовий захищати її. Настає час, і голоси мільйонів зливаються в єдиний голос народу, що каже: українці хочуть і будуть жити лише у вільній державі. У своїй Україні. Яка неодмінно збережеться. І яка неодмінно збереже свободу. Сьогодні ми вшановуємо героїв, які віддали своє життя за Україну й українців у час Революції Гідності. Героїв Небесної Сотні. Людей різного віку й професій, із різних регіонів, але однакових і справжніх цінностей. Це повага до кожної людини. Свобода й рівність. Демократія. Відкритість України до світу і поєднаність нашої держави з усією Європою. І, безумовно, це – незалежність України. Те, що мотивувало Майдани збиратись і захищатися. Те, що мотивує тепер боротись і звільняти нашу землю. Дорогий народе! Захищаючи Україну зараз, ми пам’ятаємо, що наша міцність і сила духу базуються на міцності й силі багатьох українців, які не здавалися, які мріяли та діяли заради того, щоб Україна жила. Через дев’ять років після Революції Гідності битва за нашу незалежність триває. За самостійну, вільну й сильну Україну, європейську й демократичну, незалежну й цілісну. І жодного сумніву немає, що ми захистимо все це, що ми реалізуємо мрію українських героїв. Рабів до раю не пускають. Це сенс українського тлумачення волі. Це причина, чому на нашій землі ворога не залишиться. Слава кожному й кожній, хто зараз у бою за нашу державу! Світла пам’ять усім, хто віддав своє життя за Україну та українців! Вічна шана Героям Небесної Сотні! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-z-nagod-81097">https://www.president.gov.ua/news/zvernennya-prezidenta-ukrayini-volodimira-zelenskogo-z-nagod-81097</a></div>
</article>


<article>
  <h2>Зараз в Україні вирішується доля світового порядку, що заснований на правилах, на людяності, на передбачуваності – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-20</span></div>
  <p>Бажаю здоровʼя, шановні українці! Сьогоднішній день був символічним. 362-й день повномасштабної війни, а ми у нашій вільній столиці нашої вільної країни приймаємо з візитом нашого потужного союзника – Президента Сполучених Штатів Америки – й говоримо з ним про майбутнє України, наших відносин, усієї Європи та глобальної демократії. Це показник, наскільки Україна стійка. І наскільки Україна важлива для світу. Дев’ята річниця найстрашніших днів Майдану, річниця початку російської агресії проти нашої держави, коли залишалося зовсім небагато часу до окупації нашого Криму. А зараз, через дев’ять років після того, ми більше ніж будь-коли впевнені, що справедливість усе ж таки буде відновлено. Держава-агресор, яка послідовно йшла до того, щоб стати державою-терористом, відповідатиме за свої злочини. Відповідатиме завдяки зусиллям України й усіх наших партнерів, усього вільного світу, усіх, хто зараз допомагає нам захищати нашу незалежність, свободу й міжнародний правопорядок. Ми переможемо в цьому історичному протистоянні. Коли Президент Байден – тоді віце-президент – у грудні 2015 року звертався до Верховної Ради України, він підкреслив дуже важливу річ: не буде перебільшенням сказати, що надії всіх волелюбних людей по всьому світу – з нами, з українцями, бо так багато залежить від успіху нашого крихкого експерименту з демократією. Залежить для нашої держави, для всієї Європи – вільної та в мирі. Для всього світу, де демократія під загрозою. Зараз ми абсолютно впевнені, що немає нічого, що могло б похитнути нашу демократію. Жоден елемент українського життя вже не є й ніколи не буде крихким. І наша міцність – це потужний внесок у міцність усіх волелюбних націй у світі. Саме зараз і саме в Україні вирішується доля світового порядку, який заснований на правилах, на людяності, на передбачуваності. І сьогодні ми з Президентом Байденом говорили, зокрема, про те, як уже цього року зробити все для нашої спільної перемоги у війні, що була розпочата Росією. Розпочата дев’ять років тому. Повномасштабна – від минулого лютого. Ми маємо зробити все, щоб саме цього року можна було поставити крапку в російській агресії, дати волю нашим на сьогодні ще окупованим територіям і дати гарантії надійної безпеки як нашій державі, так і всім народам Європи, які хочуть жити вільно та в мирі. Конкретні кроки для цього відомі. Наші оборонні потреби для цього відомі. Які активні дії для цього потрібні – дії передусім наших воїнів на фронті – теж добре відомо нашим партнерам. Потрібна лише рішучість. Сьогодні я побачив таку рішучість Президента Байдена та Сполучених Штатів Америки. І я хочу подякувати пану Президенту за цей його візит і за переговори – справді корисні, – що фактично продовжили нашу розмову, яку ми розпочали у Вашингтоні під час мого візиту в грудні. Працюємо над постачанням далекобійної зброї та інших видів озброєння, яких раніше не було в пакетах підтримки. І я дякую за черговий пакет, який точно посилить наших хлопців на передовій. Дякую також від імені всіх українців усім американцям – звичайним людям і лідерам громад, спільнот, членам Конгресу від обох партій і всім членам команди Президента Байдена – за те, що наші відносини – між Україною й Америкою – досягли історично найзмістовнішого рівня. Нас можна назвати справжніми союзниками, і наше союзництво з Америкою справді зміцнює світ. Цього тижня ми продовжимо дипломатичну роботу з представниками Сполучених Штатів. Будуть і вагомі події у відносинах з іншими нашими партнерами як у Європі, так і по всьому світу. Рік повномасштабної війни, рік нашої незламності, яка стала відповіддю на кремлівську ілюзію про «три дні на Київ»... Рік! І ми робимо справді український глобальний тиждень. Сьогодні ж провів переговори з директоркою МВФ, яка прибула в Київ. Мені було дуже приємно почути позитивну оцінку стійкості наших інституцій, дієвості та ефективності нашої країни в умовах такої жорстокої й тотальної агресії. Бувають ситуації, коли навіть у значно простіших умовах держави не витримують. Українська держава пройшла страшні випробування й зберегла повну функціональність. Це ще одне досягнення наших людей – усіх, хто працює на державу. Досягнення, яке варто відзначити саме зараз – цими днями, напередодні річниці вторгнення. Українці здатні на дуже вагомі речі, і щодня ми бачимо нові докази цього. Хочу сьогодні відзначити – як уже традиційно – наших героїв на передовій. Тих, хто щодня демонструє надзвичайну хоробрість, неймовірну стійкість та дуже потрібну Україні результативність у знищенні ворога. Десантники 79-ї окремої десантно-штурмової бригади. Піхотинці 72-ї та 110-ї окремих механізованих бригад. Підрозділи та сили підтримки цих бригад. Гармаші 55-ї окремої артилерійської бригади. Дякую вам, хлопці, за відвагу та влучність на Донеччині! А ще – 128-ма окрема гірсько-штурмова бригада та 1-й артилерійський дивізіон 44-ї окремої артилерійської бригади. Дякую вам, хлопці, за гідну відповідь ворогу на атаки проти нашого Запоріжжя! 66-та і 92-га окремі механізовані бригади, 81-ша окрема аеромобільна бригада, 95-та окрема десантно-штурмова бригада. Дякую, хлопці, за те, що не лише завдаєте ворогу суттєвих втрат на Луганщині, а й що даєте віру в наш рух до звільнення нашої землі. Слава всім, хто воює за Україну! Дякую всім, хто допомагає! Світла памʼять кожному й кожній, хто віддав своє життя за волю для України! Слава Україні!</p>
  <div class="source"><a href="https://www.president.gov.ua/news/zaraz-v-ukrayini-virishuyetsya-dolya-svitovogo-poryadku-sho-81125">https://www.president.gov.ua/news/zaraz-v-ukrayini-virishuyetsya-dolya-svitovogo-poryadku-sho-81125</a></div>
</article>


<article>
  <h2>Дуже важливо, що попри весь тиск на наші сили лінія фронту не зазнала змін – звернення Президента України</h2>
  <div class="badges"><span class="chip">UK</span> <span class="chip">2023-02-21</span></div>
  <p>Бажаю здоровʼя, шановні українці! Сьогоднішній день почав із засідання Ставки – розширеного й детального. Включно з доповідями з передової від наших командувачів на найгарячіших напрямках. Головнокомандувач Залужний доповів щодо загальної фронтової ситуації та ворожих ракетних ударів по наших позиціях. Звичайно, особливі емоції викликають доповіді щодо Донеччини, Луганщини. Робимо все, щоб стримати там ворожі атаки – постійні інтенсивні штурми, яких Росія не припиняє, хоча й зазнає там шалених втрат. Генерал Сирський доповів щодо Бахмутського та Лиманського напрямків. Жорстокі бої. Принципові бої. Робимо все, щоб підтримати наших хлопців. Генерал Тарнавський доповів щодо боїв на Авдіївському та інших напрямках. Окупанти застосовують там увесь спектр зброї проти наших хлопців, включно навіть зі сльозогінними гранатами. Але дуже важливо: попри увесь тиск на наші сили лінія фронту змін не зазнала. Я дякую за це всім нашим бійцям, усім солдатам і сержантам, офіцерам і генералам, які захищають відповідні фронтові напрямки. Були на Ставці доповіді й інших командувачів та керівників наших сил оборони й безпеки. Наєв, «Північ», та ОСУВ «Одеса», Москальов, – заслухав їхні доповіді. Ситуація без суттєвих змін. Розвідка – керівник ГУР МО Буданов – щодо реальної ситуації російських загравань із риторикою про стратегічну зброю. Зовнішня розвідка. Служба безпеки України. Сили МВС та Нацгвардії, прикордонна служба. Міністр оборони. Інші представники уряду. Тримаємо повну увагу до кожної деталі нашого плану оборони та амбіцій ворога. Була й доповідь Прем’єр-міністра України Дениса Шмигаля щодо ситуації в енергетиці та процесу відновлення нашої енергосистеми після російських ударів. Хочу відзначити: маємо хороші новини, хороші результати, і це – здобуток усіх наших енергетиків, ремонтників, представників центральної та місцевої влади, які виконували відповідні завдання. На більшості території України забезпечуємо енергетичні потреби людей і підприємств. Продовжуємо наш дипломатичний марафон для посилення українських воїнів і всієї нашої держави. Зустрівся сьогодні з делегацією Італії на чолі з Прем’єр-міністром пані Джорджею Мелоні. Італія принципово й потужно підтримує нас у боротьбі за незалежність. Є новий пакет оборонної підтримки, що включає, зокрема, ППО. Є готовність Італії співпрацювати разом із нами для реалізації формули миру. А це, зокрема, й такий важливий пункт, як справедливість. Тобто трибунал для агресора, компенсаційний механізм для України. Обговорили сьогодні й нові санкції проти Росії. Я вдячний усім італійцям за історичну підтримку України на шляху у Євросоюз. Коли ми здобували кандидатство, позиція Італії дала дуже важливий імпульс позиції всього Євросоюзу. Цьогоріч, я вірю, ми зможемо досягти ще більшого прогресу й зробимо все, щоб вийти на початок переговорів щодо членства України. Сьогодні ж зустрівся з делегацією Конгресу США. Це дуже важливий сигнал для нашої держави, усього регіону та світу. Вчора – Президент Байден у Києві. Сьогодні – представники Конгресу, а саме – члени Республіканської партії. Наша співпраця з Америкою не припиняється ані на день, ані на хвилину. Ми разом дієво зміцнюємо глобальну безпеку. І, до речі, розгублені скарги, що звучать із Москви, є лише зайвим доказом нашої ефективності – України, Сполучених Штатів і всього вільного світу. Ще одне. Російська армія сьогодні вкотре по-звірячому обстріляла Херсон. Є поранені, є загиблі. Мої співчуття всім, хто втратив рідних... Цей російський обстріл не мав і не міг мати жодної військової мети. Як і тисячі подібних російських обстрілів, які є справжнім посланням Росії світу. Держава-терорист ударами ракет по вулицях міст, по житлових будинках, по школах, по аптеках і лікарнях, по церквах, по зупинках автобусів, по ринках, по електростанціях намагається сказати світу, що на терор нібито варто зважати... Я впевнений, що ми поставимо на місце державу-терориста. Всі разом: українці і світ. Наша армія, наша розвідка, наша Служба безпеки та інші українські сили знайдуть і знищать тих, хто завдає цих жорстоких ударів по Херсону, по інших наших містах і регіонах. А ширше – ми доведемо, що зважати варто лише на людяність, лише на Статут ООН і лише на право кожного народу жити вільно й захищено від терору й таких божевільних агресій, як російська. Я дякую всім, хто захищає нашу державу! Я дякую всім, хто воює за Україну на фронті прямо зараз, хто тримає наші кордони, хто береже наше небо, наше море, хто виробляє та постачає техніку й боєприпаси для наших воїнів і хто забезпечує нас якісною розвідувальною інформацією! Слава нашим воїнам! Вічна памʼять усім, чиї життя забрала Росія і ця війна! Слава Україні!</p>
  <div class="source"><a href="https://www.president.gov.ua/news/duzhe-vazhlivo-sho-popri-ves-tisk-na-nashi-sili-liniya-front-81153">https://www.president.gov.ua/news/duzhe-vazhlivo-sho-popri-ves-tisk-na-nashi-sili-liniya-front-81153</a></div>
</article>


<article>
  <h2>Ви маєте змогу зробити частиною своєї долі історичну перемогу України – звернення Президента до випускників вищих військових навчальних закладів ЗСУ</h2>
  <div class="badges"><span class="chip">UK</span> <span class="chip">2023-02-22</span></div>
  <p>Слава Україні! Панове офіцери та генерали! Шановні випускники та викладачі Львівської та Одеської військових академій! Кожен і кожна, хто присвятив своє життя захисту нашої держави та незалежності! Я вітаю вас із тим, що ви маєте змогу зробити частиною своєї долі історичну українську перемогу! Перемогу, про яку мріяли наші люди багато поколінь. Перемогу, якої так довго не вистачало українському народу й нашій державності. Саме зараз і саме в цій війні, яку українці не починали, але яку нам із вами належить завершити нашою спільною перемогою, Україна здобуде собі гарантований захист. Захист на покоління. Не буде ворога на нашій землі. Не буде кайданів на нашому народові. Не буде приниження на українцях. Не буде навіть думки десь там на чужині, що нібито можна напасти на Україну й щось від того отримати для себе. Саме такий результат ви маєте здобути в боях. Здобути разом зі своїми солдатами, разом із братами й сестрами по зброї, разом з усією нашою державою. Українці пишаються своєю армією, усіма нашими силами оборони, і це чесна гордість. Її заслужили тисячі українських воїнів своєю хоробрістю, стійкістю, влучністю. Я впевнений, що ви можете стати саме такими воїнами. Окремо я хочу звернутися до батьків, вихователів наших молодих офіцерів. Вже вдруге за час повномасштабної війни наші військові навчальні заклади відправляють до офіцерського корпусу Збройних Сил України та інших військових формувань гідне поповнення. Обрати такий життєвий шлях – це ознака сили людини, а отже, сили родини, сили характерів тих, хто близький цій людині. Я дякую вам, шановні мами й тата наших молодих офіцерів, шановні вихователі, за таке виховання, яке дає їм змогу стати міцною опорою для війська, держави й народу у такий вирішальний час. Панове офіцери! Вже скоро ви вирушаєте в діючу армію, в наші сили оборони. Ви поповните колективи бойових бригад – механізованих, мотопіхотних, танкових, артилерійських, десантно-штурмових, гірсько-штурмових, штурмових та морської піхоти, а також військових частин спеціального призначення. Дехто з вас очолить підрозділи у нових штурмових бригадах, які лише формуються. Завжди і всюди будьте хоробрими й бережіть своїх солдатів. Завжди і всюди дбайте про честь своїх підрозділів, вірте в себе та вірте в Україну! Будьте гідними героїзму всіх тих, хто вже проявив себе в боях за Україну та українців! Будьте гідними нашої перемоги. Перемога України буде. Слава випускникам військових академій України! Слава нашим Збройним Силам! Слава всім силам оборони й безпеки України! Слава Україні!</p>
  <div class="source"><a href="https://www.president.gov.ua/news/vi-mayete-zmogu-zrobiti-chastinoyu-svoyeyi-doli-istorichnu-p-81157">https://www.president.gov.ua/news/vi-mayete-zmogu-zrobiti-chastinoyu-svoyeyi-doli-istorichnu-p-81157</a></div>
</article>


<article>
  <h2>Ми не збавлятимемо тиску на ворога – як зовнішнього, так і внутрішнього – звернення Президента України</h2>
  <div class="badges"><span class="chip">UK</span> <span class="chip">2023-02-22</span></div>
  <p>Бажаю здоровʼя, шановні українці! Звітую про сьогоднішній день. Мав честь звернутися до випускників наших військових академій у Львові та Одесі. До молодих офіцерів, які вже скоро вирушать у діючу армію. У бойові бригади, які воюють за нашу державу, і в нові бригади, які формуються. Це особлива місія – саме зараз здобувати військову освіту й знати, що вже завтра ця освіта знадобиться безпосередньо на полі бою для захисту держави, для керування солдатами й підрозділами. Я щасливий, що вищі військові навчальні заклади України не мають дефіциту тих, хто справді бажає бути українським офіцером, бажає бути саме освіченим і ефективним українським офіцером. Хто прагне зробити історію української перемоги в цій війні своєю власною життєвою історією. Я побажав нашим молодим офіцерам бути достойними того героїзму, який уже демонструють наші воїни на полі бою зараз і який українці демонстрували завжди у своїй боротьбі за волю. Я побажав перемоги випускникам наших військових вишів і впевнений: ця перемога буде. Сьогодні ми продовжили наш дипломатичний марафон для посилення України та захисту міжнародного права, що дає нашій державі більше безпеки. Говорив з чотирма лідерами держав. У розмові з Президентом Пакистану відзначили безумовну важливість збереження повної сили й поваги до Статуту ООН, до незалежності націй та цілісності держав. Обговорили наші зусилля щодо гарантування продовольчої безпеки та наявні загрози такій безпеці. До речі, вже сім місяців працює наша експортна зернова ініціатива. За цей час уже 43 країни світу отримали понад 22 мільйони тонн продовольства завдяки нашому морському експорту. Це вагомий український внесок у світову продовольчу безпеку й стабілізацію світового продовольчого ринку. Якби не ця наша ініціатива, то зараз, на жаль, відбувались би процеси політичного та соціального хаосу в деяких країнах Африки та Азії, була б загалом значно гостріша криза вартості життя, яку відчували різні народи минулого року. Але якби ця наша ініціатива працювала на повну потужність, якби Росія не намагалась її загальмувати, ми змогли б відправити на експорт більше продовольчої продукції. Тобто гарантій продовольчої безпеки у світі було б відчутно більше. Наші партнери точно знають, які саме свідомі дії Росії підривають продовольчу безпеку. Працюємо над тим, щоб все ж дати необхідну стабільність. Маємо розуміти: це не лише внесок у світову безпеку. Наш морський продовольчий експорт дає користь Україні. Близько мільйона українців працюють у галузях, які пов’язані з аграрним виробництвом. І для них той факт, що ми розблокували морський експорт минулого року, – це гарантія особистої та родинної соціальної безпеки. Говорив сьогодні з Президентом Естонії. Подякував за незмінну підтримку України на всіх рівнях. Це підтримка і зброєю, і санкціями проти Росії, і політична – зокрема у європейських та євроатлантичних структурах. Сьогодні ми обговорили майбутній саміт НАТО у Вільнюсі та наші очікування в контексті інтеграції України. Вже зараз готуємося до цих майбутніх подій. Маємо й першу в історії двосторонніх відносин розмову з Президентом Уганди. Поінформував про наші мирні ініціативи, які просуваємо на майданчику ООН, про нашу принципову позицію щодо захисту міжнародного права. Обговорили потенціал двосторонньої співпраці. Вже ввечері говорив із Прем’єр-міністром Великої Британії. Дуже потужно працюємо разом із Британією для посилення наших воїнів, для наближення нашої спільної перемоги, для реалізації наших оборонних домовленостей, що були досягнуті під час мого візиту в Лондон. І було б дуже добре, якби всі наші партнери так само, як Британія, розуміли, як швидкість оборонного постачання впливає на конкретні успіхи на полі бою. Обговорили й вагомі політичні питання, які маємо розв’язати вже цього тижня. Друга половина тижня буде ще активнішою з погляду міжнародних відносин. Дипломатичний темп зберігаємо. Як і завжди, протягом дня отримував доповіді наших військових, керівників сектору оборони та безпеки. Зокрема, сьогодні міністр внутрішніх справ Ігор Клименко доповів щодо формування нових бригад «Гвардії наступу». Результати хороші. Провів кілька підготовчих зустрічей у контексті подальших санкційних кроків нашої держави. Ми не будемо збавляти тиск на ворога – як зовнішнього, так і внутрішнього. Деталі повідомлю. Звичайно, протягом дня був на зв’язку з командувачами, з нашою розвідкою. Хочу сьогодні відзначити бійців 15-го полку Національної гвардії, які боронять Луганщину й не лише захищають наші позиції, а й так нищать ворога, що реально обмежують наступальні можливості окупанта на конкретному напрямку. Дякую вам, хлопці! В районі Мар’їнки Донецької області особливо ефективно діють бійці 79-ї окремої десантно-штурмової бригади, які щодня й щоночі стримують атаки ворога. В тому районі відбувається чи не половина всіх атак за цим напрямком. Наші воїни стоять міцно. Дякую! За минулу добу є результат у 5-го окремого штурмового полку та 80-ї окремої десантно-штурмової бригади, які хоробро знищують ворога на півдні від Бахмута. Дякую, воїни! Дякую всім, хто зараз у боях захищає Україну! Дякую всім, хто тримає всі наші північні, східні та південні напрямки! Слава українським воїнам! Слава всім, хто посилює нашу державу! Слава нашому прекрасному народу! Слава Україні!</p>
  <div class="source"><a href="https://www.president.gov.ua/news/mi-ne-zbavlyatimemo-tisku-na-voroga-yak-zovnishnogo-tak-i-vn-81173">https://www.president.gov.ua/news/mi-ne-zbavlyatimemo-tisku-na-voroga-yak-zovnishnogo-tak-i-vn-81173</a></div>
</article>


<article>
  <h2>На Ставці розглянули питання виробництва та постачання боєприпасів і зброї; навіть у таких умовах маємо відповідний потенціал – звернення Президента України</h2>
  <div class="badges"><span class="chip">UK</span> <span class="chip">2023-02-24</span></div>
  <p>Бажаю здоровʼя, шановні українці! Сьогодні був дуже насичений день. Перше – Ставка. Розширений формат, детальні доповіді. Залужний, Сирський, Тарнавський, Москальов, Наєв. Ситуація за основними напрямками. Схід – дуже важко. Болісно. Але робимо все, щоб вистояти. Південь – на частині напрямків ситуація доволі небезпечна, але нашим воїнам є чим і як відповідати окупанту. Одеса та чорноморський простір – ситуацію контролюємо. Північ – всі наші воїни на цьому напрямку бачать кожен намір ворога. Де потрібно, посилюємось. Була доповідь керівника ГУР Буданова щодо актуальних намірів окупанта. Є рішення й щодо нашої протидії. Окремо й дуже детально на Ставці розглянули питання виробництва та постачання боєприпасів і зброї. Звичайно, я не можу публічно повідомити деталі щодо цього. Але це змістовна робота. Я радий чути на Ставці, що навіть у таких умовах ми маємо відповідний потенціал. Протягом вечора отримую детальні доповіді щодо ситуації в Херсоні. Там унаслідок чергового російського удару пошкоджений магістральний трубопровід, який забезпечував опалення для близько 600 будинків – понад 40 тисяч людей! Ремонтні роботи триватимуть без перерви, поки не буде відновлено постачання тепла. І ми відновимо! Хоч би що ці російські терористи й виродки робили, ми все відновимо. Провів сьогодні переговори з Прем’єр-міністром Іспанії, який прибув у Київ. Я подякував за дуже важливу іспанську оборонну й політичну підтримку. За те, що протягом року повномасштабної війни Іспанія стоїть разом із нами в захисті від російського терору. Це дуже цінна й ціннісна співпраця. Саме тут, на нашій землі, ми захищаємо саме ті цінності, на яких тримається життя не лише нашого народу, а й абсолютної більшості народів Європи. Звичайно, на цих цінностях тримається й життя Іспанії. І тому ми дуже добре розуміємо одне одного. Іспанія стала частиною нашої танкової коаліції. Іспанія допомогла нам із захистом нашого неба. Є багато інших параметрів підтримки – як уже здійсненої, так і запланованої нами. Сьогодні ж зустрівся з делегацією глобальної парламентської мережі «Об’єднані для України». Це представники 13 парламентів європейських країн та Європарламенту. Тематика зустрічі абсолютно зрозуміла – зброя для наших воїнів, санкції проти держави-терориста, реалізація наших мирних ініціатив, зокрема формули миру. Говорив із Президентом Єгипту, зокрема й про захист міжнародного права, і про нашу роботу для відновлення продовольчої безпеки, і про деякі аспекти двосторонніх відносин. Хороша розмова. Значну частину цього дня присвятив підготовці до завтрашніх дипломатичних заходів. Маємо зробити все, щоб вони стали результативними для України. Справді вагомими не лише з погляду символізму, бо буде 24 лютого. Але й з погляду реальної користі для нашого захисту. Слава нашим воїнам! Слава кожному й кожній, хто зараз у бою! Дякую всім, хто нам допомагає! Слава Україні!</p>
  <div class="source"><a href="https://www.president.gov.ua/news/na-stavci-rozglyanuli-pitannya-virobnictva-ta-postachannya-b-81209">https://www.president.gov.ua/news/na-stavci-rozglyanuli-pitannya-virobnictva-ta-postachannya-b-81209</a></div>
</article>


<article>
  <h2>Звернення Президента України Володимира Зеленського «Лютий. Рік незламності»</h2>
  <div class="badges"><span class="chip">UK</span> <span class="chip">2023-02-24</span></div>
  <p>Великий народе великої України! Рік тому в цей день із цього ж місця близько сьомої ранку я звернувся до вас із короткою заявою, тривалістю всього 67 секунд. У ній пролунали дві найголовніші й тоді, і зараз речі. Те, що Росія почала проти нас повномасштабну війну. І те, що ми сильні. Ми готові до всього. Ми всіх переможемо. Бо ми – це Україна! Так розпочалося 24 лютого 2022 року. Найдовший день нашого життя. Найважчий день нашої новітньої історії. Ми прокинулися рано й відтоді не засинаємо. У когось був страх, у когось – шок, хтось не знав, що сказати, але всі відчували, що робити. На дорогах з’явилися затори, але багато хто їхав по зброю. З’являлися черги. Хтось стояв на кордонах, але багато хто – до військкоматів і ТрО. Ми не підняли білий прапор, а стали боронити синьо-жовтий. Не злякалися, не зламалися, не здалися. Символом цього стали прикордонники зі Зміїного й маршрут, за яким вони відправили «русскій воєнний корабль». Наша віра зміцніла. Зміцнів наш дух. Ми вистояли в перший день повномасштабної війни. Ми не знали, що буде завтра, але точно зрозуміли: за кожне завтра треба битися! І ми бились. І вигризали кожну добу. І ми вистояли в другий день. А далі – в третій. Три доби, які нам відводили на життя. Погрожували, що за 72 години нас не існуватиме. Але ми вистояли в четвертий день. А потім у п’ятий. А сьогодні стоїмо рівно один рік. І досі знаємо: за кожне завтра треба битися! Я дякую всім, завдяки кому триває наш опір. Це всі наші захисники та захисниці. Збройні Сили України. Сухопутні війська, наша піхота й танкісти. Повітряні та Військово-Морські сили. Артилерія, ППО, десантники, розвідники, прикордонники. ССО, СБУ, Нацгвардія, поліція, ТрО – усі наші сили безпеки й оборони. Завдяки вам стоїть Україна. І ми витримали лютий місяць і лютий початок війни. А далі була весна. Нові атаки, нові рани, новий біль. Всі побачили справжнє нутро нашого ворога. Обстріли пологового будинку, драмтеатру в Маріуполі, Миколаївської ОДА, площі Свободи в Харкові, вокзалу в Краматорську. Побачили Бучу, Ірпінь, Бородянку. Весь світ чітко усвідомив, що насправді означає «русскій мір». На що здатна Росія. Водночас світ побачив, на що спроможна Україна. Це нові герої. Оборонці Києва, захисники «Азовсталі». Нові подвиги, які здійснювали цілі міста. Харків, Чернігів, Маріуполь, Херсон, Миколаїв, Гостомель, Волноваха, Буча, Ірпінь, Охтирка. Міста-герої. Столиці незламності. Нові символи. А разом із цим – нові оцінки та прогнози щодо України. Перший місяць війни. І перший перелом у війні. Перші зміни у сприйнятті світом України. Вона не впала за три доби. Вона зупинила другу армію світу. Ми зазнавали нових ударів щодня, дізнавалися про нові трагедії щодня, але витримали завдяки тим, хто викладався на повну щодня. Заради інших. Це наші медики, які рятують поранених бійців на передовій, роблять операції під обстрілами, приймають пологи у бомбосховищах, лишаються на чергуванні днями й тижнями. Як наші рятувальники та пожежники, які витягують людей із-під завалів та з вогню в режимі 24/7. І наші залізничники, які без сну й зупину евакуювали сотні тисяч українців від початку війни. А далі були перші наступи, перші здобутки, перші звільнені території. Перша й не остання Чорнобаївка. Вигнання окупантів із Київщини, Сумщини та Чернігівщини. Наша «Стугна». «Вільха». Наш «Нептун» і крейсер «Москва», який іде на дно. Перший «Рамштайн». І другий за всю історію ленд-ліз. Україна здивувала світ. Україна надихнула світ. Україна об’єднала світ. На доказ можна сказати тисячі слів, але достатньо кількох. HIMARS, Patriot, Abrams, IRIS-T, Challenger, NASAMS, Leopard. Я дякую всім нашим партнерам, союзникам і друзям, які стоять пліч-о-пліч із нами весь рік. Я радий, що міжнародна антипутінська коаліція зросла настільки, що потребує окремого звернення. Я зроблю його незабаром. Обов’язково. Я також дякую нашому зовнішньополітичному війську. Дивізії наших дипломатів, послів, представників у міжнародних організаціях та інституціях. Усі, хто б’є окупантів вогнем і мечем міжнародного права, домагається нових санкцій, визнання держави-терориста державою-терористом. Війна змінила долю багатьох сімей. Переписала історії наших родин. Змінила наші звичаї та традиції. Раніше дідусі розказували онукам, як били нацистів. Тепер онуки розповідають дідусям, як б’ють рашистів. Раніше мами й бабусі плели шарфики, тепер плетуть маскувальні сітки. Раніше діти просили в Санти смартфони, гаджети, тепер же віддають кишенькові й збирають кошти для наших бійців. За рік фактично кожен українець когось втратив. Батька, сина, брата, маму, доньку, сестру. Кохану людину. Близького друга, колегу, сусіда, знайомого. Мої співчуття. Майже в кожного в телефоні є хоча б один контакт, що більше ніколи не підніме слухавки. Не відповість на sms «Ти як?». Ці два простих слова набули за рік війни нового значення. Щодня мільйони українців мільйони разів писали чи промовляли до рідних і близьких це запитання. Щодня хтось не отримував відповіді. Щодня окупанти вбивали наших рідних і близьких. Ми не зітремо їхні імена ні з телефонної, ні з власної пам’яті. Ми ніколи їх не забудемо. Ми ніколи цього не пробачимо. Ми ніколи не заспокоїмося, доки російські вбивці не понесуть заслужену кару. Кару міжнародного трибуналу. Суду Божого. Наших воїнів. Або всіх їх разом узятих. Вирок очевидний. Дев’ять років тому сусід став агресором. Рік тому агресор став катом, мародером і терористом. Ми не маємо сумніву, що вони понесуть відповідальність. Ми не маємо сумніву в тому, що на нас чекає перемога. Влітку ми відчули це. Ми пройшли 100 днів війни. Ми отримали статус кандидата до ЄС, повернули Зміїний, почули першу «бавовну» в Криму, побачили салюти на складах окупанта й Антонівський міст. Серпень став першим місяцем, коли окупанти не взяли жодного українського міста. Погрози й ультиматуми про денацифікацію змінилися на жести доброї волі. І ми відчули тоді: наша перемога неминуча. Вона близько. Вона буде. І далі була осінь. І наш контрнаступ. Звільнення Ізюма, Балаклії, Куп’янська, Лимана, Херсонської області й міста Херсона. Ми бачили, як люди там зустрічали наших військових. Як берегли український прапор. Як дочекалися України. Я хочу зараз звернутися до тих, хто все ще чекає. До наших громадян, які зараз перебувають у тимчасовій окупації. Україна не залишила вас, не забула про вас, не відмовилася від вас. Так чи інакше ми звільнимо всі наші землі. Ми зробимо все, щоб Україна повернулась. А всім, хто зараз вимушено перебуває за кордоном: ми зробимо все, щоб ви повернулися до України. Щоб це стало можливим. Ми будемо боротись і повертати кожного нашого полоненого. І лише це все разом буде перемогою. Ми бачимо її навіть у темряві. Попри постійні масовані ракетні удари й відключення електроенергії. Ми бачимо світло цієї перемоги. У спогадах про перші відчуття 24 лютого 2022 року люди називають шок, біль, невизначеність. Через рік після повномасштабного вторгнення віра в перемогу становить 95%. Головна емоція, яку ми відчуваємо, думаючи про Україну, – це гордість. За кожного українця, кожну українку. Гордість за нас. Ми стали одним великим військом. Ми стали командою, де хтось знаходить, хтось пакує, хтось привозить, але всі – донатять. Я дякую нашим людям, дякую нашій багатомільйонній армії волонтерів і небайдужих громадян, які можуть зібрати й дістати все необхідне. Ми стали одним цілим. Наші журналісти й медіа єдиним фронтом воюють проти брехні та паніки. Ми стали однією родиною. Серед нас більше немає чужих чи незнайомих. Українці сьогодні – це всі свої. Українці прихистили українців, відкрили свої домівки й серця для тих, хто був змушений рятуватися від війни. Ми витримуємо всі погрози, обстріли, касетні бомби, крилаті ракети, дрони-камікадзе, блекаут, холод. Ми сильніші за це. Це був рік стійкості. Рік небайдужості. Рік мужності. Рік болю. Рік надії. Рік витримки. Рік єдності. Рік незламності. Лютий рік незламності. Його головний підсумок – ми вистояли. Ми не зазнали поразки. І зробимо все, щоб цього року здобути перемогу! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-lyutij-81213">https://www.president.gov.ua/news/zvernennya-prezidenta-ukrayini-volodimira-zelenskogo-lyutij-81213</a></div>
</article>


<article>
  <h2>Ми зробимо українську формулу миру основою нової безпеки в Європі і у світі – звернення Президента України до учасників Міжнародного форуму в Каунасі</h2>
  <div class="badges"><span class="chip">UK</span> <span class="chip">2023-02-25</span></div>
  <p>Пане Президенте Гітанасе! Пане ректоре! Пані та панове! Литовський народе! Ми з вами, українці й литовці, спільно йдемо історію Європи. Ми з вами обʼєднані поколіннями і століттями. Ми з вами пройшли часи хороші і часи трагічні, часи мирні і часи жорстокі. Скільки б не були на світі українці та литовці, ми завжди боролися за свободу – так чи інакше. Нині – видатний час. Час, коли ми можемо вибороти й гарантувати нашу з вами свободу не просто на роки, не просто на десятиліття. Зараз такий час, коли ми можемо захистити нашу з вами свободу назавжди. Росія повинна програти в Україні. Російський реваншизм має назавжди забути про Київ і Вільнюс, про Кишинів і Варшаву, про наших братів у Латвії та Естонії, у Грузії та в кожній іншій країні, якій нині погрожують російські вбивці. Ми можемо це. У нас є цей історичний шанс. І я дякую усім вам, литовський народе, дякую всім вам, друзі, за те, що ви разом із нами робите дійсно все, щоб не втратити цей історичний шанс. Оборонна допомога, політична, економічна, гуманітарна – немає такої сфери, у якій Україна не відчула б щирості та рішучості Литви. Українці завжди це памʼятатимуть і завжди зберігатимуть вдячність за це. І я вірю, що саме цього року ми можемо додати до нашої з вами історії ще одну віху: нашу з вами спільну перемогу у війні проти спільного ворога. Ми збережемо нашу незалежність. Точно збережемо. А отже, уже зараз ми маємо діяти так, щоб дати нашим народам надійні гарантії неповернення зла. Українська формула миру – це десять пунктів, які дають саме такі гарантії. Це очевидно необхідні безпекові пункти. Це очевидно необхідна деокупація України. І це очевидно необхідна справедливість для всіх, хто постраждав від російської агресії. Жодній людині на землі більше ніколи не мають загрожувати голод і радіаційні катастрофи, агресії та терор, руйнація енергетики та блекаут міжнародного права, депортації та екоциди. Росія несе все це своєю агресією. Ми приберемо все це. Наші героїчні воїни це зроблять. Наша співпраця з вами і з усім світом це зробить. Наша формула миру це зробить. І як наслідок ми зробимо нашу формулу миру основою нової безпеки всіх у Європі та кожного у світі, хто цінує життя. Упевнений, що Литва буде на цьому шляху разом із нами! Слава всім, хто бореться за свободу! Слава Україні!</p>
  <div class="source"><a href="https://www.president.gov.ua/news/mi-zrobimo-ukrayinsku-formulu-miru-osnovoyu-novoyi-bezpeki-v-81277">https://www.president.gov.ua/news/mi-zrobimo-ukrayinsku-formulu-miru-osnovoyu-novoyi-bezpeki-v-81277</a></div>
</article>


<article>
  <h2>Нашою сміливістю і зброєю можемо повернути мир і створити запобіжник для будь-яких агресій – звернення Володимира Зеленського до учасників заходу Федерального президента Німеччини, присвяченого солідарності з Україною</h2>
  <div class="badges"><span class="chip">UK</span> <span class="chip">2023-02-25</span></div>
  <p>Дорогий народе Німеччини! Пане Федеральний президенте! Пане канцлере, Олафе! Сьогодні рік, як усе змінилося. Змінилося для України, для Німеччини, для всієї Європи й вільного світу. Те, до чого за десятиліття миру звик вільний світ, виявилося тим, за що треба воювати. Не спрацювала дипломатія. Не спрацювала наявна у світі архітектура безпеки. Не спрацювала стара європейська надія, що економічні звʼязки здатні утримати від руху російські танкові колони. Але було й те, що спрацювало. Передусім єдність. Єдність України, Німеччини, усього вільного світу. І рішучість. Рішучість у захисті основ нашого з вами життя. Ми воюємо на українській землі за те, без чого всі ви, друзі, не уявляєте власного життя. Це елементарна безпека. Це свобода та життя за законом. Це людська гідність і право кожної людини й кожної спільноти на повагу до себе. Це щастя жити в родині та можливість мріяти про безпечне й вільне майбутнє для своїх дітей. Прості речі, яких зараз позбавлені 1877 українських міст і сіл. Окупант прагне збільшити це число й додати ще мільйони зламаних доль до вже зламаних. Знаєте, в окупованому Росією нашому Маріуполі майже не залишилося цілих будинків. Росія зробила все, щоб вбити це місто. Колись там жило майже півмільйона людей. Більш ніж на 90% Маріуполь зруйнований. Залишки будинків, які були знищені російськими бомбами та ракетами, спалені окупантами частини міста Росія зносить, щоб переробити ці страшні руїни на бетонну крихту. На крихту, яку збираються використовувати для будівництва доріг. Ми маємо зробити все можливе і неможливе, щоб не дати Росії переробити на бетонну крихту Україну, наших сусідів і всю Європу, до якої хоче дотягнутися російський реваншизм. Чи нам по силах перемогти? Так, ми здатні на це. У єдності. Рішучо. І незламно. Ми здатні завершити російську агресію вже цього року. Німеччина була разом із нами від перших хвилин російського вторгнення. Німеччина допомагає нам захищати українців від російського терору. І Німеччина буде разом із нами в день перемоги свободи, буде разом із нами, коли ми врятуємо наші міста і села, нині окуповані, від російської неволі. Народе Німеччини! Пане Федеральний президенте! Пане канцлере, Олафе! Зараз той час, коли нашою сміливістю й нашою зброєю можна повернути мир і створити історично важливий запобіжник для будь-яких агресій. Ніхто більше не наважиться на агресію проти іншого народу, коли знатиме, що вільний світ захистить цей народ. Ніхто більше не посягатиме на свободу, коли знатиме, що вільний світ має достатню рішучість для захисту свободи. Ніхто більше не повторить 24 лютого минулого року, коли знатиме, що на всій території України не залишилося жодного окупанта. Ми можемо це забезпечити – разом із вами! Разом з усіма у світі, хто цінує життя. Я дякую вам за підтримку! Дякую за те, що були разом із нами протягом цього року! Дякую вам, Президенте, дякую тобі, Олафе, за вашу віру в Україну, у наших людей і в наші з вами спільні цінності вільної, обʼєднаної та мирної Європи! Слава всім, хто бореться за свободу! Слава Україні!</p>
  <div class="source"><a href="https://www.president.gov.ua/news/nashoyu-smilivistyu-i-zbroyeyu-mozhemo-povernuti-mir-i-stvor-81281">https://www.president.gov.ua/news/nashoyu-smilivistyu-i-zbroyeyu-mozhemo-povernuti-mir-i-stvor-81281</a></div>
</article>


<article>
  <h2>Санкції проти Росії запроваджуватимуться й надалі, щоб нічого не залишилося від потенціалу російської агресії – звернення Президента України</h2>
  <div class="badges"><span class="chip">UK</span> <span class="chip">2023-02-25</span></div>
  <p>Бажаю здоров’я, шановні українці! Сьогодні затверджено десятий пакет санкцій ЄС проти Росії за війну. Десятий і, очевидно, не останній пакет. Санкції будуть запроваджуватись і надалі, щоб нічого не залишилось від потенціалу російської агресії. Зараз у десятому пакеті є нові санкційні кроки, потужні, проти військової промисловості та фінансового сектору держави-терориста і проти пропагандистів, які втопили у брехні російське суспільство, намагаються поширити свою брехню на весь світ. У них це точно не вийде. Наші дипломати й уся держава працюють над тим, щоб розширити глобальні і, зокрема, європейські санкції ще на російську атомну галузь, на «Росатом», всіх, хто причетний до ракетної програми і ядерного шантажу держави-терориста. Вже є відповідні кроки партнерів: Сполучених Штатів, Британії. Очікуємо відповідних кроків і від Європейського Союзу. Звичайно, ми продовжимо роботу над санкціями України проти російських суб’єктів та всіх, хто їм допомагає. Будуть відповідні рішення. Дуже хороший дипломатичний імпульс цього тижня дала й наша резолюція, яка була ухвалена на Генасамблеї ООН. Резолюція щодо миру для України, щодо територіальної цілісності нашої держави і захисту міжнародного права від агресії Росії. Фактично ми бачимо, що сенс нашої формули миру стає основою конкретних міжнародних політико-правових рішень, і їх підтримує світова більшість. Я дякую кожній зі 141 держави, які підтримали нашу резолюцію. Дякую кожному лідеру держав і кожному народу, які однаково з Україною цінують свободу й міжнародний порядок. Звичайно, кожен успіх наших дипломатів, кожна зовнішньополітична можливість нашої держави й кожен прояв світової уваги до українців базуються на незламності нашого народу України, на незламності наших воїнів. На тому, що Україна – міцна й постійно міцнішає. Світ любить сильних. І допомагає сміливим. Глобальний центр сили й сміливості зараз саме тут, в Україні, саме в наших людях, які боронять нашу державу. Які боронять нашу землю, нашу Донеччину, нашу Луганщину, всі наші землі, де тривають дуже жорсткі й болісні бої. Я дякую кожному нашому воїну, усім, хто стійко, сильно, сміливо захищає наші позиції на Донбасі, знищує ворога, за такий потужнийрезультат на сході. Результат на сході, щоб, як наслідок, ми мали результат і на всіх інших напрямках. Сьогодні відзначу бійців 56-ї окремої мотопіхотної бригади та 77-ї окремої аеромобільної бригади за героїзм і результативність у боях на Бахмутському напрямку. Молодці, хлопці! Артилеристи 55-ї бригади «Запорізька Січ», морпіхи 35-ї окремої бригади імені контр-адмірала Остроградського, піхотинці 59-ї окремої мотопіхотної бригади імені Гандзюка та 72-ї окремої бригади імені Чорних Запорожців, а також десантники 79-ки – усі на Донбасі – я дякую вам, хлопці, за гідну відсіч ворогу! Хочу подякувати сьогодні особливо усім військовослужбовцям Інженерно-авіаційної служби авіації Збройних Сил України. Усім тим, хто працює на землі, щоб Україна перемагала в небі. Сьогодні – професійне свято наших військових авіаційних інженерів. Це люди, чию фаховість, надійність повністю підтвердила наша здатність боронити небо. Я дякую всім, хто робить цей інженерно-авіаційний внесок у наближення нашої перемоги! Слава кожному й кожній, хто зараз у бою! Дякую всім, хто допомагає захищати Україну від російської агресії! Світла пам’ять усім героям, які віддали своє життя за нас, за Україну! Слава Україні!</p>
  <div class="source"><a href="https://www.president.gov.ua/news/sankciyi-proti-rosiyi-zaprovadzhuvatimutsya-j-nadali-shob-ni-81289">https://www.president.gov.ua/news/sankciyi-proti-rosiyi-zaprovadzhuvatimutsya-j-nadali-shob-ni-81289</a></div>
</article>


<article>
  <h2>Українські прапори на вулицях міст Данії свідчать про волелюбність і сміливість – звернення Президента до данського народу з нагоди річниці повномасштабного російського вторгнення в Україну</h2>
  <div class="badges"><span class="chip">UK</span> <span class="chip">2023-02-25</span></div>
  <p>Вільні люди вільної країни! Я можу так звернутися до вас, народе Данії. Я можу так звернутися до народу України. Я звертаюся так, і це розкіш у сучасному світі. Розкіш, про яку багато хто лише мріє. Наші народи, українці й данці, дихають вільно. Ми маємо свободу, як і більшість європейців. І ми не втратимо свободу, бо ми не лише мріємо про неї – ми боремось за неї. Ми не втратили момент, який був вирішальним. Минулого року, коли російське зло розпочало проти нас тотальну війну, ми не злякалися. Ми не розгубилися. Українці стали на захист держави. Вільний світ став на захист України. І я дякую вам, народе Данії, за те, що ви не захиталися в сумнівах, чи варто підтримувати наш захист. Я дякую вам за те, що ви усвідомлюєте, що свобода не може бути лише мрією – вона має бути діями. Діями на захист життя і людей, правил і поваги, справедливості і безпеки. Я дякую вам, народе Данії, за ваші дії! За зброю, яка допомагає нашій обороні. За політику, яка допомагає ізолювати агресора. За готовність долучитися до нашої відбудови після бойових дій. І звичайно, за віру в те, що проект обʼєднаної та вільної Європи не може стати довершеним без повноправної інтеграції України. Я знаю, що на вулицях багатьох міст Данії протягом цього року нашої незламності було багато українських прапорів. Я вдячний вам за кожен такий прапор України у ваших містах, на ваших площах. Синьо-жовті кольори України завжди свідчать про волелюбність. Завжди свідчать про присутність свободи. А отже, вони свідчать про присутність сміливості. Ваша сміливість, народе Данії, – це вже факт. Ваша сміливість, пані Премʼєр-міністре, – це вже факт. Ваша сміливість, шановні члени Фолькетингу Данії, – це теж уже факт. Як факт і наша, українська, сміливість. А отже, і наша з вами воля ніколи не перестане бути реальним фактом нашого з вами життя. Я дякую вам за підтримку! Дякую вам за кожен день, який ми пройшли і пройдемо разом! Я впевнений, ми будемо разом із вами в наш головний день – день нашої перемоги. Mange tak, Danske folk! Слава всім, хто бореться за свободу! Слава Україні!</p>
  <div class="source"><a href="https://www.president.gov.ua/news/ukrayinski-prapori-na-vulicyah-mist-daniyi-svidchat-pro-vole-81285">https://www.president.gov.ua/news/ukrayinski-prapori-na-vulicyah-mist-daniyi-svidchat-pro-vole-81285</a></div>
</article>


<article>
  <h2>Тиск України та світу на державу-терориста триватиме – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-26</span></div>
  <p>Бажаю здоров’я, шановні українці! Сьогодні ми завершуємо цей тиждень сильною дипломатичною подією – уперше за 32 роки Україну відвідала делегація високого рівня із Саудівської Аравії. Це черговий знак поваги до України, до нашої незламності й міцності. Поваги світу. Понеділок – лідер Сполучених Штатів Америки в Києві, Президент Джо Байден. Директорка Міжнародного валютного фонду у Києві. Вівторок – голова уряду Італії Джорджа Мелоні в Києві. І потужна делегація від Конгресу США – представники Республіканської партії – теж у Києві. Середа – розмова з Прем’єр-міністром Британії Ріші Сунаком. Перша в історії двосторонніх відносин розмова з Президентом Уганди. Розмова з Президентом Пакистану. Розмова з Президентом Естонії. Четвер – Прем’єр-міністр Іспанії Санчес у Києві. Розмова з Президентом Єгипту. Візит представників глобальної парламентської мережі «Об’єднані для України». Це 13 парламентів країн Європи та Європарламент. Нарешті історично вагоме голосування Генасамблеї ООН за нашу резолюцію щодо миру й територіальної цілісності нашої держави. 141 держава – за! П’ятниця, річниця незламності, – Прем’єр Польщі Моравецький у Києві і «Леопарди», сучасні бойові танки, – в Україні. Результат, на який ми працювали багато-багато місяців. Зустріч лідерів держав «Великої сімки» і участь України в цьому засіданні. Україна за рік стала традиційним учасником топових міжнародних форматів. Зараз була ще хороша зустріч із міністром закордонних справ Королівства Саудівська Аравія. Перший офіційний візит такого рівня представника цієї держави. Звісно, працюємо й над вищим рівнем візитів і відносин. Але вже зараз ми нарешті вийшли на взаємодію. І це, до речі, приносить конкретний і чутливий результат для українців, зокрема в тому, що стосується звільнення полонених. Я дякую нашим саудівським партнерам за співпрацю й допомогу. Це один тиждень. І це знову й знову – посилення нашої держави, наших воїнів, нашої міцності, наших міжнародних позицій. Сьогодні ж зустрівся з представниками нашого українського телебачення, українського телевізійного марафону «Єдині новини». З журналістами, редакторами, продюсерами. Дуже змістовна онлайн-зустріч. Привід для зустрічі – річниця марафону, вдячність усім, хто працює в ньому. Але зміст був значно ширшим. Ми говорили про посилення інформаційної роботи нашої держави й суспільства. Особливо це стосується тих частин світу, де наша дипломатія довгими десятиліттями з різних причин не була представлена. І зараз ми маємо зробити так, щоб інформаційно й дипломатично ми були максимально потужними. Щоб позиція України була абсолютно зрозумілою в усіх частинах світу. Це важливо в нашій роботі із забезпечення деокупації території, наших активних дій, які ми плануємо. Що більше знають про Україну, що більше розуміють Україну, то більше підтримують Україну. І то ближчою стає наша перемога. Я ще раз дякую всім – кожному й кожній, – хто працює в марафоні, хто створює цей інформаційний фундамент нашого національного єднання. Дякую за відданість українській справі, за щире бажання шукати й розвивати формати, які посилять марафон, а отже, і Україну. І дякую за постійний пошук нових методів роботи для тих, хто зараз на тимчасово окупованій території України, за пошук нових шляхів доступу до наших людей і в Донецьку, і в Луганську, і на півдні держави, і в Криму. Дуже важливо, що Росії не вдалося закрити інформаційно наших людей і нашу землю на тій частині України, де поки що є триколор терористів. Ми маємо зробити – і зробимо все, щоб доступ наших людей до правдивої інформації ставав більшим. Сьогодні, 26 лютого, ми відзначаємо День спротиву окупації Криму та Севастополя. І саме сьогодні така розмова особливо важлива. Розмова про те, щоб інформаційно та всіма іншими шляхами постійно забезпечувати розуміння, що Україна нікого не покине, нікого не залишить ворогу. Всіх своїх і все своє ми повернемо з російської неволі. У 14-му році російська агресія розпочалася саме із захоплення Криму. Логічно, що звільненням Криму ми поставимо історичну крапку в будь-яких намаганнях Росії ламати життя українцям та всім народам Європи, Азії, на підкорення яких Кремль колись претендував. Міжнародне право переможе саме тут, на землях України: на Донбасі, у Приазов’ї, на Херсонщині й у Криму. Я дякую всім, хто наближає цю перемогу! Я дякую всім, хто допомагає нашим людям на тимчасово окупованій території! Слава кожному й кожній, хто зараз у бою! До речі, особливо вдячний сьогодні нашим хлопцям зі 110-ї окремої механізованої бригади, які збили черговий ворожий літак під Авдіївкою! Слава всім нашим героям спротиву на тимчасово окупованій території! Вся Україна буде вільною! І ще одне. Сьогодні є нові рішення нашої держави щодо санкцій проти тих, хто причетний або допомагає Росії вести війну і знищувати життя та людей. Підписав три укази для реалізації рішень РНБО. Проти тих росіян, хто причетний до викрадення українських дітей. Проти тих представників російської сфери спорту, які намагаються поставити спорт на службу агресії. І проти тих, хто допомагає тримати структури найманців у Росії для війни проти України й усіх вільних людей. Тиск України продовжиться. Тиск світу на державу-терориста продовжиться. Слава Україні!</p>
  <div class="source"><a href="https://www.president.gov.ua/news/tisk-ukrayini-ta-svitu-na-derzhavu-terorista-trivatime-zvern-81301">https://www.president.gov.ua/news/tisk-ukrayini-ta-svitu-na-derzhavu-terorista-trivatime-zvern-81301</a></div>
</article>


<article>
  <h2>Нам потрібні сучасні бойові літаки, щоб убезпечити від російського терору всю територію України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-02-27</span></div>
  <p>Бажаю здоровʼя, шановні українці! Коротко звітую про сьогоднішній день. Доба почалася з атаки іранськими дронами. З них більшість вдалося збити. 11 із 14. На жаль, були й влучання. Поранені троє працівників ДСНС у Хмельницькому, двоє загинули. Мої співчуття родинам. Другий дрон влучив якраз тоді, коли почалося гасіння пожежі після першого. Власне передусім тому нам і потрібен авіаційний компонент ППО – сучасні бойові літаки, щоб можна було убезпечити від російського терору всю територію нашої держави. ППО повноцінна тоді, коли забезпечується, зокрема, й авіацією. Сучасною авіацією. Наші льотчики разом з нашими зенітниками, разом з усіма воїнами й фахівцями наших Повітряних сил уже роблять велику роботу. Але повністю зможемо захистити небо, коли буде прибране авіаційне табу у відносинах із нашими партнерами. Увесь день тривала робота в Одесі та Одеському районі з ліквідації наслідків аварії на енергомережі. Було масштабне відключення, але вже протягом дня вдалося відновити подачу електрики. Станом на вечір уся критична інфраструктура й абсолютна більшість споживачів – із електрикою. Я дякую всім енергетикам, усім ремонтним бригадам, які забезпечили швидкий результат. Україна демонструє й демонструватиме, що наша стійкість вища, ніж будь-які очікування. Провів сьогодні кілька нарад з представниками уряду та силового блоку. Зокрема, нараду з головою СБУ Василем Малюком. З поточних питань і щодо наших кроків найближчим часом для захисту держави. Жодного шансу будь-яким внутрішнім загрозам не залишимо так само, як і зовнішнім. Звичайно, постійно перебуваю на звʼязку з нашими командувачами. Особлива увага – ситуації на сході, зрозуміло – на Донеччині. Бахмутський напрямок – ситуація стає постійно складнішою. Постійно ворог знищує все, що можна використовувати для захисту наших позицій, для закріплення й оборони. Наші воїни, які обороняються на Бахмутському напрямку, – справжні герої. Я дякую кожному й кожній, хто героїчно тримає цей напрямок та інші напрямки на Донбасі. Дякую кожному й кожній, хто допомагає нашим воїнам і робить усе, щоб наші оборонці мали якнайбільше зброї, далекобійної зброї, потужної зброї. Сьогодні в Києві з візитом перебувала міністр фінансів Сполучених Штатів. Я подякував їй за життєво важливу фінансову підтримку для нашої держави. Обговорили нашу поточну взаємодію і на рівні між Україною та США, і також на рівні глобальних фінансових інституцій, зокрема МВФ. Обговорили потреби у відбудові в Україні й відновлення справедливості для наших людей та всього вільного світу – це запуск реального механізму компенсації збитків, завданих цією війною... компенсації за рахунок російських активів. Це непросте завдання. Але реалізувати його, спрямувати російські активи на відшкодування збитків за війну – це буде одним із найпотужніших ударів вільного світу і по цьому агресору, і по будь-яких агресіях загалом. Думаю, формат відшкодування буде знайдений і Росія заплатить за свою війну. В усіх сенсах. Слава кожному й кожній, хто зараз у бою за Україну! Я дякую всім, хто допомагає! Світла памʼять усім, чиї життя забрав російський терор! Слава Україні!</p>
  <div class="source"><a href="https://www.president.gov.ua/news/nam-potribni-suchasni-bojovi-litaki-shob-ubezpechiti-vid-ros-81333">https://www.president.gov.ua/news/nam-potribni-suchasni-bojovi-litaki-shob-ubezpechiti-vid-ros-81333</a></div>
</article>


<article>
  <h2>Закликаю приходити в Україну вже зараз, щоб після перемоги ваша сумлінна праця дала результат – виступ Президента на весняному засіданні ради директорів Національної асоціації виробників США</h2>
  <div class="badges"><span class="chip">UK</span> <span class="chip">2023-02-28</span></div>
  <p>Дуже вам дякую! Дякую, пане президенте, дякую всім! Дякую за ваші добрі слова та підтримку! Пані та панове! Я вітаю вас із вільної України й дякую вам за вашу увагу й підтримку нашої боротьби за свободу та незалежність. І я впевнений: ніхто з вас не сумнівається, що ми переможемо в цій боротьбі. Україна справді є місцем, де тиранія зазнає історичної поразки від демократії. Від об’єднаної демократії: української, американської, усіх наших союзників і партнерів. Але що означатиме наша спільна перемога? Це ж не суто ідеологічна битва. Так, ми доведемо, що демократія міцніша, ніж тиранія. Коли Росія програє, ми доведемо, що держави-терористи не здолають силу об’єднаного демократичного світу. А коли ми відновимо нашу територіальну цілісність, ми відновимо й повну силу міжнародного права, що є однаково важливим для всіх у світі. Утім, битва відбувається за більше, і більше буде переможців у ній. Людська природа – це ще одне поле битви, де триває протистояння. Просто зараз. У чому буде успішніша креативність людського розуму? В тому, щоб служити добру чи злу? Що дасть більше перспектив – сумлінна праця чи співучасть у заробітку на агресії? Просто зараз триває це протистояння. І тому просто зараз ми закликаємо всі компанії прийти в Україну і піти з російського ринку. Це очевидно, що участь у відбудові України після бойових дій дасть надзвичайну моральну перевагу всім бізнесам, що братимуть участь у відбудові. І теж очевидно, що кожен бізнес, який зараз будь-яким чином допомагатиме російській тиранії, не зможе уникнути проблем і репутаційної кризи. Американський бізнес має всі можливості, щоб зайняти лідерські позиції як у відновленні української економіки та інфраструктури, так і в демонстрації світу, що людська природа має слугувати саме достойним цілям і що це дає й завжди даватиме найбільший результат. Українське життя після цієї війни неминуче отримає новий старт. Нам треба перебудувати інфраструктуру й енергетику країни на нових безпекових принципах. Саме в Україні ми поєднаємо «зелену» трансформацію з безпековою трансформацією та сформуємо приклад для такої ж трансформації в інших країнах. Такої, щоб захищала конкретну країну від будь-яких проявів агресії проти енергетики. І такої, щоб захищала все людство в межах розумної кліматичної політики. Наприклад, на ринку Virtual Power Plants із 15 ключових компаній сім – саме американські. Це той досвід, який потрібен Україні. І Україна – це та можливість, яка дасть історичний імпульс усій галузі. Плюс сонячні електростанції, вітряні, малі ГЕС, станції зі спалювання біомаси... Модернізована й децентралізована енергетична система в нас – це проект на сотні мільярдів доларів і з потенціалом реплікації для інших народів. Нам треба відновити сотні тисяч промислових, інфраструктурних та соціальних обʼєктів, житлових будинків. Цілі міста, галузі, виробництва. Це колосальне завдання. Але реалістичне. Україна зацікавлена в проектах створення повного виробничого циклу в титановому, літієвому, алюмінієвому виробництві, чорній металургії. Зруйнована російськими ракетними ударами українська нафтопереробка і місткий внутрішній ринок дають змогу відновлення цієї галузі на сучасній технологічній основі. Машинобудування в Україні, агропереробка в Україні, виробництво зброї в Україні, зокрема сучасних дронів, IT в Україні, транспорт та інфраструктура в Україні, локалізація бізнесу в Україні й зручна логістика до інших ринків з України, людський капітал України – все це не просто інвестиційні можливості, не просто галузі й не просто зростання. Це широкий простір для перемог. Ваших перемог, американський бізнесе! І я закликаю вас готуватися до цих перемог уже зараз, приходити в Україну вже зараз. Щоб у час, коли ми повернемо мир, ваша сумлінна праця вже дала результат. Вірю, що так і буде! Дякую за вашу увагу! Запрошую всіх вас в Україну! Слава нашим хоробрим воїнам! Слава Україні!</p>
  <div class="source"><a href="https://www.president.gov.ua/news/zaklikayu-prihoditi-v-ukrayinu-vzhe-zaraz-shob-pislya-peremo-81345">https://www.president.gov.ua/news/zaklikayu-prihoditi-v-ukrayinu-vzhe-zaraz-shob-pislya-peremo-81345</a></div>
</article>


<article>
  <h2>Готуємо повернення наших воїнів до активних дій заради звільнення нашої землі – звернення Президента України</h2>
  <div class="badges"><span class="chip">UK</span> <span class="chip">2023-02-28</span></div>
  <p>Бажаю здоров’я, шановні українці! Сьогодні день, коли в різних форматах так чи інакше ми працювали заради справедливості для України й українців. З візитом у нашій державі перебуває прокурор Міжнародного кримінального суду Карім Хан. Це інституція й особистість, які, безперечно, відіграють історичну роль у притягненні до відповідальності російських злочинців. Геноцидна політика Росії проти нашого народу обов’язково матиме невідворотні юридичні наслідки для всіх, хто задумав, затвердив і реалізовує таку політику. І я хочу наголосити: йдеться не лише про виконавців, а й про вище політичне та військове керівництво держави-терориста. Сьогодні ми говорили про це з Карімом Ханом під час зустрічі в Києві. Зрозуміло, що це непроста робота. Але дати відповідь на російські злочини в умовах цієї агресії саме в площині верховенства права й саме силою міжнародного суду – це те, що буде однією з гарантій довготривалої майбутньої безпеки як українців, так і інших народів. Ми це забезпечимо. Наближаємося до відкриття українського офісу Міжнародного кримінального суду. Вже є дієва співпраця в Україні Міжнародного кримінального суду й Офісу Генерального прокурора. Особливу увагу приділяємо таким російським злочинам, як депортація наших людей, депортація українських дітей. Усю цю російську геноцидну систему – від гвинтиків до архітекторів – демонтуємо й доведемо до законних вироків. Провів сьогодні чергове засідання Ставки. Знову в розширеному форматі. Доповідали ГУР, Міністерство оборони, Головком, командувачі напрямків. Детально займаємося ситуацією на кожному з фронтових напрямків. Найтяжче, як і раніше, – Бахмут і бої, що мають значення для захисту міста. Я наведу лише один приклад. Зараз Ставку ми проводимо доволі часто – мінімум двічі на тиждень. Минуле засідання було в четвер. І сьогодні генерал Сирський доповів, що від минулої Ставки лише на його напрямку близько 800 убитих ворогів. Росія взагалі не рахує людей, відправляючи їх на постійні штурми наших позицій. Інтенсивність боїв лише наростає. Я дякую всім українським воїнам, які попри цей божевільний тиск окупанта захищають наші позиції та знищують російську армію! Дякую кожному й кожній, хто підтримує наших воїнів! Звичайно, розглянули на Ставці й інші напрямки на Донбасі, також зони відповідальності угруповань «Таврія», «Одеса». Генерал Москальов доповів щодо ситуації навколо Херсона та в області. Понад 30 російських обстрілів Херсонської області за цю добу! Просто по вулицях, просто по людях. Мої співчуття усім, хто втратив рідних. За сьогодні вже четверо загиблих. Зробимо все, щоб придушити терористів. Генерал Наєв доповів щодо ситуації на півночі й по периметру кордону: контроль над ситуацією – у наших сил. Як і завжди, детально розглянули логістику для передової, покриття дефіцитів. Готуємо повернення наших воїнів до активних дій заради звільнення нашої землі. Пам’ятаємо цю нашу цілком справедливу мету і щодня наближаємося до її реалізації. Україна буде вільною. Вся Україна. Зустрівся сьогодні з генеральним секретарем Організації економічного співробітництва та розвитку. Це одна з найбільш потужних глобальних організацій, що об’єднує передові країни світу. Ті країни, у яких люди справді хочуть жити. Наша мета – повноправне приєднання України до організації, а також використання досвіду ОЕСР для модернізації нашої держави. Завтра відкриваємо офіс Організації в Києві. А сьогодні говорили, зокрема, про справедливу податкову систему для українців – прозору, просту й таку, що втримає баланс між стимулюванням бізнесу та економічного зростання й забезпеченням соціальної справедливості. Запропонував Організації економічного співробітництва та розвитку долучитися й до роботи щодо спрямування активів Росії на компенсацію збитків, завданих російською агресією. Якщо комусь здається, що це нереалістичне завдання, то саме сьогодні, 28-го лютого, ми маємо цілком конкретні докази того, що для України насправді немає нереалістичних завдань. Рік тому, на п’ятий день повномасштабного вторгнення, Україна подала заявку на вступ до Європейського Союзу. Щоб здобути кандидатство, саме це було першим кроком. Ми провели колосальну й колосально швидку роботу й отримали статус кандидата для України. Цього року маємо вийти на рішення щодо переговорів про членство для України. Інший приклад. Сьогодні в нашій енергосистемі не було дефіциту. Не було відключень електрики по країні. Тисячі людей щодня працювали й працюють на цей результат. Відновлювали те, що можливо було відновити після російських ударів. Берегли енергосистему. Допомагали містам, громадам, людям. Звичайно, загроза ще зберігається. Звичайно, ми будемо боротись і захищатися. Ми обов’язково вистоїмо, хоч би що робив ворог. Дякую кожному й кожній, хто долучився до виконання цього завдання! Ще одне. Сьогодні День штурманської служби авіації Збройних Сил України. День тих фахівців наших сил оборони, від яких безпосередньо залежить ефективність української бойової авіації. Тисячі успішних вильотів і успішних авіаударів по позиціях ворога – це їхня заслуга, наших штурманів. Я вітаю вас, воїни, зі святом, бажаю повного домінування українських Повітряних сил в українському небі! Абсолютно справедливого домінування. Слава кожному й кожній, хто зараз у бою за Україну! Дякую всім, хто допомагає! Слава Україні!</p>
  <div class="source"><a href="https://www.president.gov.ua/news/gotuyemo-povernennya-nashih-voyiniv-do-aktivnih-dij-zaradi-z-81361">https://www.president.gov.ua/news/gotuyemo-povernennya-nashih-voyiniv-do-aktivnih-dij-zaradi-z-81361</a></div>
</article>


<article>
  <h2>Ця зима була дуже складною, але ми змогли забезпечити Україну енергією й теплом – звернення Президента Володимира Зеленського</h2>
  <div class="badges"><span class="chip">UK</span> <span class="chip">2023-03-01</span></div>
  <p>Бажаю здоровʼя, шановні українці! Сьогодні провів кілька принципово важливих нарад. В енергетичній нараді взяли участь усі, від кого залежить стабільність роботи нашої енергосистеми. Це була тривала нарада – три години. Енергетичні компанії: «Нафтогаз», «Енергоатом», «Укренерго», «Укргідроенерго», інші. Уряд. Офіс. Голова профільного комітету ВР. Військові. Розвідка. Цю зиму пройдено. Вона була дуже складною, і цю складність відчув, без перебільшення, кожен українець. Але все ж ми змогли забезпечити Україну енергією й теплом. Так, загроза для енергосистеми зберігається. Але й робота заради енергосистеми триває. На енергетичній нараді сьогодні ми зафіксували поточні завдання, щоб нормально завершити цей опалювальний сезон. І ми вже почали готуватися до наступного сезону – кожен з учасників наради отримав свою частину роботи щодо цього. Бачимо ризики – знайдемо реагування. Провів сьогодні й довгий, детальний селектор з усіма, хто здійснює керівництво різними напрямами захисту держави. Військові, СБУ, ГУР, зовнішня розвідка, МВС, інші урядовці, Офіс. Кожен фронтовий напрямок тримаємо під контролем. «Хортиця», «Таврія», «Одеса», «Північ» – були доповіді щодо ситуації за добу. Окрім безпосередньо фронтових напрямків, увага й до прифронтових територій. Тих міст і районів, які щодня й щоночі зазнають російських обстрілів. Свідомого терору. Нікополь та інші громади Дніпропетровської області, Запоріжжя, Херсон і область, прифронтова частина Донбасу, Харків і область, Сумщина, Чернігівщина. Зараз на більшій частині території нашої країни, де вдалося дати відносну безпеку життя, може не відчуватися, яким є життя тих наших людей, хто у прикордонних районах із Росією, хто на півдні нашої держави. Там, де обстріли. Там, де люди хоч і не на фронті, але все ж таки безпосередньо на війні. Там, де Росія постійно намагається знищити все, що є в людей. Постійно – і це без перебільшення. Коли ми готуємо активні дії наших військових, усіх наших сил оборони й безпеки, ми маємо на увазі й те, що такі активні дії поступово повертатимуть безпеку тим, хто зараз у прифронтовій зоні. Кожен рух нашого прапора вперед означатиме й убезпечення наших людей. І на тих територіях, що будуть звільнятися від окупанта. І на тих територіях, що ставатимуть глибшим тилом. І на тих територіях прикордоння, яким поразка окупанта принесе нарешті спокій. Дякую всім, хто готовий допомагати нашій державі в подальших активних діях! Дякую кожному й кожній в наших силах оборони і безпеки, хто зараз уже готується! І я дякую тим, хто попри всі загрози, попри всі небезпеки робить усе можливе, щоб у прифронтових районах України, у містах і громадах, які зазнають російських ударів, все ж зберігалося нормальне життя! Це і ДСНС України, і сили поліції, і наші соціальні та адміністративні служби, місцева влада, сумлінний бізнес, звичайно – волонтери, які допомагають людям і державі. Окрема вдячність нашим прикордонникам та всім іншим воїнам, які стримують ворога! А ще окрема вдячність тим нашим воїнам, які знищують вогневі точки окупантів, які знищують логістику ворога та влучно ведуть Росію до поразки. До неминучої поразки. Слава всім, хто зараз у бою за Україну! Вічна памʼять і шана кожному й кожній, хто віддав своє життя за незалежність нашої держави! Слава Україні!</p>
  <div class="source"><a href="https://www.president.gov.ua/news/cya-zima-bula-duzhe-skladnoyu-ale-mi-zmogli-zabezpechiti-ukr-81373">https://www.president.gov.ua/news/cya-zima-bula-duzhe-skladnoyu-ale-mi-zmogli-zabezpechiti-ukr-81373</a></div>
</article>


<article>
  <h2>Окупант неминуче відчуватиме нашу силу справедливості – звернення Президента України</h2>
  <div class="badges"><span class="chip">UK</span> <span class="chip">2023-03-02</span></div>
  <p>Бажаю здоровʼя, шановні українці! Короткий звіт про сьогоднішній день. Щойно говорив із Президентом Бразилії. Корисна розмова. Поновлюємо контакти між нашими державами на найвищому рівні. Я поінформував про атаки Росії проти наших людей, про вбивства дітей, про удари по нашій цивільній інфраструктурі. Подякував Бразилії за підтримку нашої резолюції про мир і територіальну цілісність для України. Обговорили дипломатичні зусилля, що здатні зупинити російську агресію й повернути спокій нашій країні, регіону та всьому світу. Зокрема, міжнародні зусилля для реалізації нашої формули миру. Говорив сьогодні і з Президентом Швейцарії. Це перша наша розмова з новим Президентом. Подякував за пакет підтримки для України, для наших людей. Обговорили подальшу двосторонню співпрацю й можливу взаємодію на міжнародних майданчиках. Почув, що Швейцарія зацікавлена в реалізації нашої формули миру. Це дуже добрий сигнал. Провів засідання Ставки – суто щодо фронтової й безпекової ситуації. Загальну доповідь зробив Головнокомандувач. Була доповідь розвідки. Детально – з конкретних бойових напрямків, від командувачів угруповань наших військ. ОСУВ «Хортиця» – ключова увага Бахмуту. ОСУВ «Таврія» – обговорили Донецький і Запорізький напрямки. Була детальна доповідь генерала Тарнавського. На сьогоднішній звірячий російський ракетний обстріл Запоріжжя буде наша відповідь як військова, так і юридична. Окупант неминуче відчуватиме нашу силу. Силу справедливості в усіх сенсах слова. І я хочу подякувати всім нашим рятувальникам, які від ночі розбирають завали будинку, під’їзд якого був зруйнований ракетою. Вдалося врятувати 11 людей, понад 70 отримали допомогу. У списку загиблих на цей час двоє людей. Мої співчуття рідним! ОСУВ «Одеса» – доповідь щодо ситуації на Південному напрямку, зокрема стосовно того, що стосується Херсона й Херсонщини. Звичайно, не залишаємо без уваги північ нашої держави, кордон. Командувачі прекрасно розуміють, що їхнє завдання – робити все, щоб придушувати вогонь терористів. І постійно працюємо з партнерами над тим, щоб далекобійність наших можливостей зростала. Підписав сьогодні кілька указів щодо нагородження наших воїнів. Загалом за цей день 847 захисників і захисниць відзначені державними нагородами. Бійці наших механізованих бригад, танкісти, артилеристи, морпіхи, розвідники, воїни Повітряних сил, Сил спеціальних операцій, Тероборони, Нацгвардії, Національної поліції, прикордонники, працівники ДБР і ДСНС. На сьогодні кількість наших захисників і захисниць, чия хоробрість і результативність були відзначені державними нагородами, вже понад 40 тисяч. Я дякую всім, хто захищає нашу державу! Дякую всім, хто щодобово привчає Росію до думки, що Україну не зламати. Ми вистоїмо. Ми переможемо. І притягнемо до відповідальності всіх російських терористів. Слава нашим воїнам! Слава Україні!</p>
  <div class="source"><a href="https://www.president.gov.ua/news/okupant-neminuche-vidchuvatime-nashu-silu-spravedlivosti-zve-81381">https://www.president.gov.ua/news/okupant-neminuche-vidchuvatime-nashu-silu-spravedlivosti-zve-81381</a></div>
</article>


<article>
  <h2>Світ потребує реального втілення верховенства права, яке убезпечить людство від джерела всіх агресій – виступ Президента Володимира Зеленського на конференції United for Justice у Львові</h2>
  <div class="badges"><span class="chip">UK</span> <span class="chip">2023-03-03</span></div>
  <p>Кожен постріл, що забирає невинне життя, має приводити до законного й справедливого вироку, який карає за вбивство. Кожне насилля, що ламає життя людини, має приводити до законного й справедливого судового рішення, яке захищає гідність людини. Це константи для цивілізованих і демократичних країн. Для країн, у яких неухильно забезпечується правовладдя. Але настав час зробити це константами й для міжнародних відносин. Константами, які будуть діяти універсально і, найголовніше, невідворотно щодо будь-якого порушника міжнародного права. Тим паче, коли йдеться про злочин агресії. Світ потребує реального втілення верховенства права, яке гарантовано убезпечить людство від права сили – джерела всіх агресій. Шановні присутні! Пане Президенте, перша леді! Наші шановні гості! Численні слова конвенцій та інших міжнародних договорів на захист людей і людяності мають стати конкретними юридичними рішеннями та діями. Шляхетний задум творців міжнародного права має відобразитись енергією міжнародного правосуддя. У відповідь на всі злочини й несправедливості, які спричинені російською агресією проти держави Україна та проти цивілізованого устрою світу, мають відбутися всі необхідні наші з вами кроки. Кроки заради одного результату. Результату, який об’єднає цивілізований світ. Засвідчить реальність верховенства міжнародного права. А саме: Президент Російської Федерації Володимир Путін і всі його спільники мають отримати законні й справедливі вироки. За все, що вони наробили. В імʼя та памʼять усіх, чиї життя вони забрали, чиї долі вони зруйнували. За агресію, яку вони розпочали. Світ має потужно відповісти на російську агресію й терор усією міцністю спільної спадщини наших народів. Право – це один із ключових елементів міцності людської культури. Будь-яка помста не здатна зробити того, що може зробити право. Право спроможне забезпечити не лише притягнення до відповідальності винуватців конкретних злочинів, зокрема винуватців найтяжчого злочину, злочину, який породжує всі інші злочини війни та геноциду, – злочину агресії. Право може ліквідувати навіть гіпотетичну можливість відчуття безкарності в тих, хто здатен розпочинати терористичні війни. Реальне верховенство права на глобальному рівні, а отже, дієве міжнародне правосуддя убезпечить світ від таких війн та їх страшних наслідків. Що приніс Україні цей рік, ми щойно бачили з вами на екранах. Рік терористичної війни. Лише один рік... Уже зареєстровано понад 70 тисяч російських воєнних злочинів. Але не про всі злочини нам, на жаль, наразі відомо. Значна частина нашої території поки залишається окупованою, і ми не можемо наразі достовірно спрогнозувати, яку кількість російських злочинів ми виявимо після вигнання окупантів. Втім, зрозуміло, якою є тяжкість цих злочинів. Яким є масштаб злочинних проявів агресії Росії. Ми пам’ятаємо все. Ми пам’ятаємо Бучу й те, що робили там російські солдати. Ми пам’ятаємо село Ягідне Чернігівської області й фактично концтабір, на який окупанти перетворили підвал сільської школи. Тижнями там тримали понад 300 людей – від літніх людей до малечі. У тисняві, у темряві, у задусі. Ми пам’ятаємо численні знущання й зґвалтування дорослих і дітей, які назавжди змінили світовий погляд на те, чим все ж таки є Росія. Ми пам’ятаємо, що, тікаючи з української землі, окупанти лишають по собі катівні й могили. Ми пам’ятаємо тисячі терористичних атак ракетами, тисячі терористичних атак дронами – атак проти наших людей. Ми пам’ятаємо десятки спалених Росією міст і сіл України. А отже, ми можемо передбачити, з чим іще зіткнемося, коли повернемося на тимчасово окуповані території України. Маріуполю й Волновасі, Оленівці й десяткам інших місць, куди Росія принесла смерть і страждання, ще належить розкрити світу повну правду про звірства окупантів в Україні. А нам із вами належить підготувати повний інструментарій як на національному, так і на міжнародному рівнях, щоб правосуддя спрацювало щодо всіх аспектів російської агресії. І щодо всіх винуватців цієї агресії. Зараз ми маємо дані про тисячі цивільних жертв російського нападу. Тисячі... Але очевидно, що окупант забрав життя значно більшої кількості наших людей. Абсолютно всі ми це розуміємо. Всі ми прагнемо покарати державу-терориста. Це моральний і правовий обов’язок світу перед жертвами російського терору. І це безпековий обов’язок цивілізованого демократичного світу перед будь-яким народом, якому може загрожувати така ж сама агресія, як російська. Шановні присутні! Я прошу вас зараз ушанувати хвилиною мовчання пам’ять усіх українців і українок, які були вбиті російською агресією, памʼять кожного нашого воїна, який віддав своє життя, щоб зупинити зло. Сьогодні тут, у Львові, Президент Латвії й дуже досвідчений юрист пан Егілс Левітс. Тут перша леді. Тут віце-прем’єр уряду Нідерландів – країни, що є одним зі світових лідерів у питанні захисту справедливості й міжнародного права. Міністр закордонних справ Естонії, який енергійно й фахово захищає Європу та міжнародний порядок. Тут прокурор Міжнародного кримінального суду пан Карім Хан, також – єврокомісар з питань юстиції, президент Євроюсту. Генеральні прокурори та міністри юстиції, спецпредставники держав-партнерів: Європа, Сполучене Королівство, США. Тут представлена юридична спільнота України та багатьох країн світу. Завдяки цій львівській конференції, завдяки вам ми можемо розвинути новий формат міжнародної співпраці заради справедливості. Саме у Львові свого часу навчалися й працювали великі діячі, навчався й працював Рафал Лемкін – творець поняття геноциду як злочину, завдяки якому були визначені міжнародні норми запобігання геноциду й покарання за нього. Зі Львовом пов’язане ім’я Герша Лаутерпахта, одного з найвідоміших архітекторів сучасної системи міжнародного права. У Львові вчився й працював Луї Зон – іще одна видатна особистість, чию роботу ми сьогодні бачимо в існуванні інституцій ООН та міжнародного правосуддя. Сьогоднішня наша зустріч тут, у Львові, має міцну історичну основу, міцне наукове та юридичне підґрунтя. Маємо зробити й зробимо ще один львівський внесок у міжнародне право. Ще один український внесок у міжнародне правосуддя. Саме тут і саме зараз ми виводимо на абсолютно новий рівень процес – комплексний процес, – у фіналі якого будуть вироки. Вироки винуватцям російської агресії. Перше, чого ми маємо досягти: наше об’єднання заради справедливості має стати потужним імпульсом для ухвалення Генеральною Асамблеєю ООН проекту української резолюції – резолюції, що сприятиме створенню спеціального трибуналу щодо злочину агресії Росії проти України. Трибунал стане тією ланкою, що подолає проблему неможливості для Міжнародного кримінального суду притягати до відповідальності саме за злочин агресії. В Україні відкривається офіс – Генеральний прокурор про це сказав, це велика подія для справедливості – офіс МКС. І ми ще більше підсилимо наші взаємовідносини з МКС, який допоможе притягти до відповідальності громадян держави-терориста, що винні у злочинах, віднесених до підсудності МКС. Особливу увагу маємо приділити злочинам, які скоєні та скоюються Росією щодо наших українських дітей. Ідеться про депортацію дітей, про викрадення й намагання стерти національну та сімейну ідентичність наших дітей. На повну має працювати й національне правосуддя та всі його інституції. Ми розуміємо, що більшість російських злочинів на українській землі й проти українських громадян отримають справедливу відповідь саме в межах нашої національної юрисдикції. І я дякую всім, хто вже допомагає реалізувати кожне з цих трьох масштабних завдань. Зараз же у Львові ми маємо визначити коректні пріоритети в цій роботі. Доктринально й термінологічно, політично та практично ми маємо дати відповіді на питання про те, як бездоганно пройти весь шлях притягнення до відповідальності російських окупантів: від збору доказів і встановлення кожного винуватця до ухвалення обвинувальних вироків, від ухвалення необхідних рішень до реального забезпечення справедливості для України, для наших людей, для всіх жертв російської агресії й для всього світу. Хай сьогодні тут, у Львові, прозвучить і буде підтримане все те, чого нам іще поки не вистачає, щоб одного дня ми могли абсолютно вичерпно сказати: убивці покарані, гідність і честь людей захищено, шкоду компенсовано, справедливість перемогла. Бажаю всім нам, усім вам плідної роботи! Дякую вам за увагу! І, будь ласка, пам’ятайте, що саме дає нам змогу бути об’єднаними зараз, об’єднаними заради найголовнішого – справедливості. Every person matters. Тобто кожна людина має значення, кожне життя для нас важливе. Слава всім цим великим людям – усім, хто захищає Україну й міжнародний порядок на юридичному фронті! Також хочу подякувати вам за це. Слава всім, хто зараз у бою за Україну! Слава Україні!</p>
  <div class="source"><a href="https://www.president.gov.ua/news/svit-potrebuye-realnogo-vtilennya-verhovenstva-prava-yake-ub-81417">https://www.president.gov.ua/news/svit-potrebuye-realnogo-vtilennya-verhovenstva-prava-yake-ub-81417</a></div>
</article>


<article>
  <h2>Ми збираємо максимальну підтримку для трибуналу щодо агресії Росії проти України – звернення Президента Володимира Зеленського </h2>
  <div class="badges"><span class="chip">UK</span> <span class="chip">2023-03-03</span></div>
  <p>Бажаю здоровʼя, шановні українці! Сьогодні від ранку – у Львові; дуже насичений день. Зустрічі, переговори, конференція United for Justice, що присвячена відновленню справедливості для України. Зараз Львів, уся Україна зосередили на собі юридичну енергію всієї Європи та інших наших партнерів. На конференцію прибули представники країн Європейського Союзу, європейських інституцій. Зокрема, тут єврокомісар з питань юстиції, керівник Євроюсту. А також представники Британії, Сполучених Штатів Америки. У Львові сьогодні генеральні прокурори й міністри юстиції різних країн. Президент Латвії, віце-прем’єр уряду Нідерландів, міністр закордонних справ Естонії – активні лобісти справедливості, наші особливі гості, і я провів з ними сьогодні окремі переговори. Ключове питання всіх цих зустрічей і львівської конференції – це відповідальність. Відповідальність Росії та її керівництва – саме персональна – за агресію й терор проти нашої держави та людей. А коли буде їхня відповідальність, буде відновлено й справедливість. Ми збираємо максимальну підтримку для трибуналу щодо агресії Росії проти України. Для проекту нашої резолюції, яка буде винесена на голосування в Генасамблеї ООН, щодо захисту міжнародного права. Робимо все, щоб Міжнародний кримінальний суд був успішним у покаранні російських воєнних злочинців. І щоб наші національні правоохоронні та судові інституції забезпечили справедливі вироки для всіх російських убивць і катів. Була дуже плідна окрема зустріч із генеральними прокурорами держав-партнерів та міжнародних інституцій. Ми з ними однаково бачимо захист верховенства права. Плідними були й переговори з міністрами закордонних справ Нідерландів та Естонії. Дуже добре пройшли переговори з Президентом Латвії, який сьогодні, до речі, вже втретє відвідав Україну за час повномасштабної війни. Ми підписали й важливу двосторонню декларацію з латвійським колегою. Декларацію, що закріплює справедливість на політичному рівні. Латвія принципово підтримує повноправну інтеграцію України в Євросоюз і НАТО та захищатиме цю позицію на всіх рівнях. Отже, сьогодні справді результативний день. І, що дуже важливо, цей день почався зі вшанування героїзму наших воїнів. Вранці я відвідав львівський шпиталь, де відновлюють здоров’я наших бійців після поранень. Мав честь поспілкуватися із солдатами, вручити їм державні нагороди. Відзначив нагородами також лікарів, які рятують життя наших воїнів. Разом із Президентом Латвії, з першими леді наших держав ми вшанували пам’ять загиблих героїв на Полі почесних поховань Личаківського кладовища. І я дякую всім партнерам України. Я дякую кожному лідеру, кожному політику, кожному громадському діячу держав, що допомагають, за розуміння тієї ціни, яку сплачує український народ за свободу – свою й усіх європейців. Щодня українські герої віддають життя, щоб зупинити російську агресію. І тому світ має чіткий моральний обов’язок перед нашими воїнами, перед кожним і кожною, хто зараз у бою і хто захищає свободу. Цей обов’язок – відновити справедливість і притягти до відповідальності державу-терориста, її керівництво. І це буде. Сьогодні в нас є кого відзначити за успіхи на полі бою. Я дякую бійцям 27-ї Печерської бригади Нацгвардії, які воюють на Донецькому напрямку. Уміло знищують ворожу техніку. Дякую зенітникам Повітряних сил – збили ще один російський бомбардувальник. Нікопольський зенітний ракетний полк. Так тримати, воїни! Дякую бійцям 72-ї окремої механізованої бригади, 59-ї окремої мотопіхотної бригади, 79-ї окремої десантно-штурмової бригади, морпіхи – 35-та бригада, гармаші – 55-та артилерійська бригада... Гідна відсіч ворогу зараз – це передумова успіху наших оборонних операцій найближчих місяців. Дякую воїнам 128-ї окремої бригади ТрО і 1-ї танкової бригади, які боронять Запорізький напрямок. Молодці, хлопці! І, звичайно, я дякую кожному й кожній в ОСУВ «Хортиця», хто захищає Бахмут, хто стійко й хоробро виконує бойові завдання. Слава всім, хто зараз у бою за Україну! Дякую кожному й кожній, хто наближає перемогу нашого народу та історичні вироки організаторам і виконавцям російської агресії! Вічна пам’ять і шана всім, хто віддав своє життя за Україну й за порятунок наших людей! Слава Україні!</p>
  <div class="source"><a href="https://www.president.gov.ua/news/mi-zbirayemo-maksimalnu-pidtrimku-dlya-tribunalu-shodo-agres-81421">https://www.president.gov.ua/news/mi-zbirayemo-maksimalnu-pidtrimku-dlya-tribunalu-shodo-agres-81421</a></div>
</article>


<article>
  <h2>Кабмін вже в березні підготує рішення, які потрібні нашим громадам для бюджетної стійкості – звернення Президента України</h2>
  <div class="badges"><span class="chip">UK</span> <span class="chip">2023-03-04</span></div>
  <p>Бажаю здоров’я, шановні українці! Щойно у Львові завершилося засідання Конгресу місцевих та регіональних влад України. Це було сьогодні дуже представницьке зібрання. Були керівники центральних і місцевих органів влади, представники державної влади й місцевих громад. Зі всієї нашої країни – усіх регіонів, усіх частин. Головні питання – безпека, енергетика, соціальний захист, фінансові питання. Антикорупція. Все, що потрібно для більшої міцності наших інституцій і для більшої безпеки наших людей – в усіх сенсах слова «безпека». Домовилися сьогодні, що вже в березні Кабмін підготує рішення, які потрібні нашим громадам для бюджетної стійкості. Відповідні зміни до закону про державний бюджет України будуть запропоновані Верховній Раді. Сьогодні ж Кабмін на своєму засіданні, яке фактично поєдналось із засіданням Конгресу, затвердив Державну антикорупційну програму. Це системні кроки, які дадуть державі більше прозорості, а суспільству – більше можливостей для взаємодії з державою. Продовжує тут, у Львові, роботу й конференція United for Justice, що стартувала вчора. Сьогодні відбулося кілька панельних дискусій, зокрема про розслідування, покарання окупантів за знущання з людей, за зґвалтування та інші насильницькі злочини, скоєні на окупованій території. Світ уже допомагає нам із цими розслідуваннями. Але, звичайно, треба зробити ще дуже-дуже багато. Не лише щоб встановити всіх злочинців, не лише щоб покарати їх, а й щоб допомогти людям, які зазнали знущань, подолати цей удар і повернутися до нормального життя. У відповідній частині конференції сьогодні взяли участь: перша леді України, Президентка Європарламенту Роберта Мецола, перша леді Латвії, спецпредставниця Генерального секретаря ООН, наші урядовці. Дуже змістовна дискусія. Разом із пані Мецолою сьогодні зустрілися і з українськими студентами шести львівських університетів. Провів і переговори з Президенткою Європейського парламенту. Очевидно, що цього року наша співпраця з європейськими інституціями буде навіть ще змістовнішою, ніж минулого року. Завдання – максимально активно готувати все для членства нашої держави у Євросоюзі, збільшувати постачання зброї для України, посилювати санкції проти Росії. І я дякую пані Роберті Мецолі, усім нашим друзям в Європі, хто допомагає Україні на шляху інтеграції. Дякую всім, хто допомагає зміцнювати безпеку України й посилювати наших воїнів! Дякую кожному й кожній, хто воює за Україну, хто захищає наш кордон і хто утверджує справедливість для України своєю влучністю на полі бою, хто відповідає окупанту активним вогнем на терор. Вранці сьогодні був на зв&#x27;язку із командувачами: фронт – це перший пріоритет. Особливо відзначу бійців, які захищають Бахмут. Зокрема, воїнів 56-ї окремої мотопіхотної бригади, 67-ї та 93-ї окремих механізованих бригад та 77-ї окремої аеромобільної бригади. Дякую вам, хлопці! Слава всім українським героям! Дякую Львову за цей плідний час у місті. Дякую Львівській політехніці, де ми зараз і де провели наш Конгрес. Дякую університету Франка, де була зустріч зі студентами. Всім вдячний. Слава Україні!</p>
  <div class="source"><a href="https://www.president.gov.ua/news/kabmin-vzhe-v-berezni-pidgotuye-rishennya-yaki-potribni-nash-81441">https://www.president.gov.ua/news/kabmin-vzhe-v-berezni-pidgotuye-rishennya-yaki-potribni-nash-81441</a></div>
</article>

    </section>
  </main>
  <footer>License: CC BY 4.0. This page is static (no JS) for easy crawling.</footer>
</body>
</html>
